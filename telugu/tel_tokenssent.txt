బొమ్మ బొరుసు                                                                                                        --వసుందర
"అధోగతిలో ఉన్న ఏ దేశమైనా బాగుపడాలంటే విప్లవ మొక్కటే మార్గం.
ఆవేశం ఉన్న చోట కానీ విప్లవం సాధించబడదు.
మన యువతరంలో చెప్పుకోతగ్గ ఆవేశం కానరాదు.
కానీ కొంతలో కొంత విద్యార్ధులు నయం.
వారికి చెప్పుకోతగ్గ ఆవేశం ఉంది.
మన దేశంలోని అవినీతిని అరికట్టడానికి విద్యార్ధులు ముందడుగువేయాలి." పదవిలో లేని ఒక రాజకీయ నాయకుడు ఒక కళాశాల ఆవరణలో విద్యార్ధుల్ని ఉద్దేశించి చేసిన ఉపన్యాస సారాంశమిది.
ఈ ఉపన్యాసం విద్యార్ధి నాయకుడు చంద్రాన్ని బాగా అవేశపరచింది.
విద్యార్ధులలో చంద్రానికి చాలా గౌరవముంది.
అందువల్ల తన నాయకత్వంలో అవినీతిని ఎదిరించాలని చంద్రానికి తోచింది.
ఉపన్యాసం కాగానే చంద్రం ఆ రాజకీయ నాయకుణ్ణి కలుసుకుని విద్యార్ధుల్లో తన పలుకుబడిని వివరించి చెప్పి తనవల్ల కాగల ప్రయోజనా లేమున్నాయో ఆయన్నుంచి తెలుసుకోగోరాడు.
"పాలడబ్బాలు బ్లాకులో తప్ప దొరకడం లేదు, హోటల్ వాళ్ళు సినిమా దియేటర్ల వాళ్ళు అకారణంగా ధరలు పెంచేశారు.
ఆఫీసుల్లో లంచాలిస్తే తప్ప పనులు జరగడం లేదు.
ఇలాంటి సమస్యలు విద్యార్ధులు చూస్తూ ఊరుకోవలసినవి కావు ...." అన్నాడు.
రాజకీయనాయకుడు.
ఇంకా విద్యార్ధులు ఏమేమీ చేయాలో , ఎలా ప్రవర్తించి ఈ అక్రమాలను ఎదుర్కోవాలో, విపులంగా చంద్రానికి విశాదపరిచాడు.
చంద్రం ముందడుగు వేసి సింహనాదం చేశాడు.
అతని నాయకత్వంలో విద్యార్ధులు మూక ఉమ్మడిగా ఊరి మీద పడ్డారు.
తాము చెప్పినట్లు వినని పక్షంలో విధ్వంసానికి దిగగలమని బెదిరించారు.
విద్యార్ధులు చేసే అల్లర్లలో పోలీసులు కలగజేసుకునేది తక్కువ కాబట్టి, చాలా మందికి విద్యార్ధుల బారి నుండి తప్పించుకోడం కష్టమైంది.
పైగా విద్యార్ధుల ఆశయాల వెనక ఒక నగరపు జనాభా మద్దరు ఉంది.
హోటళ్ళల్లో ఫలహారాల ధరలు తగ్గాయి.
పాలడబ్బాలు బజార్లో అన్ని దుకాణాల్లోనూ కనిపిస్తున్నాయి.
ఆఫీసుల్లో కాగితాలు ఏ లంచాలు లేకుండానే కదులుతున్నాయి.
ఇవన్నీ శాంతియుతంగా సాధించబడినవి అనుకుంటే పొరపాటు.
ఒక సినిమా దియేటర్లో కుర్చీలు విరిగాయి.
ఒక కాఫీ హోటల్లో కప్పులు పగిలాయి.
ఒక దుకాణంలో పప్పులు బురద పాలయ్యాయి.
ఒక ఆఫీసరు, గుమస్తా చావుదెబ్బలు తిన్నారు.
అయితే ఏం -
హటాత్తుగా నగరంలో చెప్పుకోదగ్గ -
ఆశించదగ్గ - మార్పులు వచ్చాయి.
నగరంలో చాలామంది విద్యార్ధులకు బ్రహ్మరధం పట్టారు.
ఎందరో వ్యాపారస్తులకూ, అవినీతి పరులకూ విద్యార్ధులు సింహస్వప్నంగా మారారు.
చంద్రానికి నగరంలోనే కాక ఇంకా బయట కూడా చాలా పేరొచ్చింది.
ఈ ఉద్యమం కారణంగా ఆ ఊళ్ళోని కాలేజీలన్నీ రెండు వారాలు మూత పడ్డాయి -
ఒక చంద్రమతీ కళాశాల తప్ప!
ఆ కళాశాల కేవలం ఆడపిల్లలు చదువుకునేది.
చంద్రమతీ కళాశాల విద్యార్ధినులకు నీరజ నాయకురాలు .
విద్యార్దినులలో ఆమెకు మంచి ఫాలోయింగ్ ఉంది.
చదువుతూ , రాజకీయాలకూ సంబంధం లేదనీ, చదువుకునే రోజుల్లో ఇతర వ్యాపకాల జోలికి తాము పోరాదని నీరజ పట్టుపట్టింది.
అందువల్ల ఆ కళాశాల మాములుగానే నడిచింది.
రెండు వారాల ఉద్యమపు టుద్రేకంలో చంద్రం ఈ సంగతి అంతగా పట్టించుకోలేదు.
కానీ ఉద్యమం ముగిసి కాలేజీలు తిరిగి ఆరంభం కాగానే ఈ విషయం అతని దృష్టికి తీసుకురాబడింది.
యువతులైనా, యువకులైనా, విద్యార్దులందరూ ఒకే తాటి మీద, ఒకే బాటలో నడవాలని, నగరం మొత్తం మీద తమకు సహకరించని ఏకైక కళాశాల విద్యార్ధినులు -
విద్యార్ధి లోకానికి క్షమార్పణ చెప్పుకోవాలని, చంద్రం నీరజకు హెచ్చరిక పంపాడు.
ఈ విషయంలో తమ తప్పేమీ లేదనీ, ఆవిషయాన్ని సహేతుకంగా నిరూపించుకోడానికి తను సిద్దంగా ఉన్నాననీ నీరజ జవాబు పంపింది.
ఈ విధంగా ఆ ఊళ్ళోని మ్యునిసిపల్ హల్లో రేండు కాలేజీల ప్రతినిధులు కలుసుకునే ఏర్పాటుకు ప్రాతిపదిక పడింది.
ఈ సమావేశానికి రెండు కాలేజీల నుంచీ విద్యార్ధి విద్యార్ధినులు వచ్చారు.
పురుషుల వర్గానికి ప్రతినిధిగా చంద్రం, స్త్రీ వర్గానికి ప్రతినిధిగా  నీరజ ఒకరికొకరు ఎదురుగా నిలిచారు.
"విద్యార్ధులందరూ కలిసికట్టుగా ఉండాలి -" అన్నాడు చంద్రం.
"విద్యకు సంబంధించినంత వరకూ ...."
అంది నీరజ.
"చదువుకుంటున్నంత మాత్రాన మనం మన చుట్టూ ఉన్న కుళ్ళును చూస్తూ ఉపేక్షించకూడదు.
చేయగలిగింది చేయాలి....'
అన్నాడు చంద్రం.
'ఆ చేసే ముందు మన అసలు బాధ్యతను గుర్తించాలి.
మన అసలు బాధ్యత చదువు.
చదువుకు భంగం రాని విధంగా మాత్రమే మనం సంఘసేవ చేయాలి...."
అంది నీరజ.
"మన చుట్టూ ఇంత కల్మషం పేరుకుపోతుంటే , ఇంత అవినీతి పాకి పోతుంటే చూస్తూ ఎలా ఊరుకునేది?" అన్నాడు చంద్రం.
"పక్షిని కొట్టాలనుకున్నప్పుడు అర్జునుడికి ఆ పక్షి వాలిన చెట్టు కానీ, దాని కొమ్మలు గాని, ఆకులూ కానీ కనబడలేదు.
అతని దృష్టి - లక్ష్యం మీదనే కేంద్రీకరించబడి ఉంది.
మన లక్ష్యం చదువు ....'
అంది నీరజ.
హల్లో ఆడవారి తరపు నించి విపరీతంగా చప్పట్లు వినబడ్డాయి.
చంద్రం జవాబు కోసం మగవాళ్ళు ఆత్రుతగా ఎదురుచూస్తున్నారు.
'చదువు సమాజశ్రేయస్సు కోసం.
అదే మన లక్ష్యం.
ఆ లక్ష్య సాధనకు అక్కరకు రానప్పుడు చదువు వ్యర్ధమే" అన్నాడు చంద్రం.
పోటీగా పురుషులు బలం కొద్ది చప్పట్లు కొట్టారు.
"సమాజశ్రేయస్సు కోసం చదువుకోవడానికి వచ్చి, అది పూర్తి కాకుండానే మళ్ళీ సమాజశ్రేయస్సు పట్ల శ్రద్ధ చూపడం అస్థిర మనస్తత్వాన్ని తెలియజేస్తుంది....
"
"సమాజం నన్ను పిలుస్తుంటే అటు పోకుండా ఆగలేను....
"
నీరజ మొహం ఎర్రనయింది.
"ఇప్పుడు మనం ఎదుర్కొంటున్న సమస్యలు ఈనాటివా?
అసలు చదువుకోవడానికి చేరేముందీ సమస్యలు లేవా?
అప్పుడు లేని బాధ ఇప్పుడు హటాత్తుగా ఎలా వచ్చింది?
ఒకవేళ ఈ కొద్ది కాలమూ ఒర్చుకున్నామనుకుంటే -
చదువు కూడా ఎల్లకాలమూ ఉండేది కాదు గదా!
ఒకటి రెండు సంవత్సరాలలో అది పూర్తి చేసుకునే సమాజాన్నుద్దరించవచ్చును గదా"
చంద్రం విసుగ్గా - "మనదేశం ప్రగతి పధాన నడవకపోవడానికి ఆడవాళ్ళే కారణం.
సమస్యలన్నీ పురుషునివి.
పరిష్కరించవలసిన బాధ్యత పురుషుడిది.
అనుభవం మాత్రం అడదానిది....." అన్నాడు.
విద్యార్ధులు పెద్దగా ఈలలు కూడా వేస్తూ చప్పట్లు చరిచారు.
"వాదించడం చేతకాని ఉడుకు మోతులు వాదనకు పక్కదార్లు పట్టిస్తారు.
మనం చర్చిస్తున్నది ఆడా, మగ గురించి కాదు-
చదువు, సమాజ శ్రేయస్సు గురించి.
సమాజ శ్రేయస్సు గురించి ఆలోచన చదువుకు ముందు చేయాలా, మధ్యలో చేయాలా, ఆఖరున చేయాలా ?
' అంది నీరజ.
క్రమంగా చర్చలు గాడి తప్పడమే కాక, అక్కడి పరిస్థితిలో ఉద్రిక్తత హెచ్చింది.
కాస్సేపయ్యే సరికి అక్కడ అల్లర్లు ప్రారంభమయ్యాయి.
పురుషత్వం, స్త్రీత్వం పై ఆధిక్యత చూపించడం కోసం అవమానకరమైన కొన్ని సంఘటనలుప్రారంభమయ్యాయి.
తమ ఉద్యమంలో తమకు సహకరించని చంద్రమతీ కళాశాల విద్యార్ధినుల పై విద్యార్ధులు ప్రతీకారం తీర్చుకున్నారు.
అక్కడి గొడవ సంగతి ఊళ్ళోకి పాకి పోలీసులు కలగజేసుకునే సమయానికి కొంతమంది ఆడవాళ్ళకు అన్యాయం జరిగిపోయింది.
'నేను ఓడిపోయాను......
'అనుకుంది నీరజ ఏడుస్తూ.
సమాజ శ్రేయస్సు నెదిరించే ఆవేశాన్నేదిరించిన తన తప్పును అప్పటికి గుర్తించిందామె.
'నేను ఓడిపోయాను ....'
అనుకున్నాడు చంద్రం -
మానభంగం నేరానికి జైలు కటకటాల వెనుక నిలబడి.
'నేను ఓడిపోయాను'
అనుకున్నాడు రాజకీయ నాయకుడు-
ఆవేశమే గాని ఆలోచనలేని విద్యార్ధులను విప్లవ రధ చోదకులుగా చేయాలని అనుకున్నందుకు.
నగరంలో మళ్ళీ ఫలహారాల ధరలు, దియేటర్ల ప్రవేశ రుసుము ఎప్పటిలా అయిపోయాయి.
పాలడబ్బాలు బ్లాకు మార్కెట్ లోకి వెళ్ళిపోయాయి.
విద్యార్ధుల ఆవేశపు ప్రయోజనాలను బొమ్మగా చూసేవారందరూ వారి ఆవేశపు టనర్ధాలనే బొరుసును కూడా గుర్తిస్తే - వారిని వారి మానాన చదువుకోనీయవలసిన అవసరాన్ని గుర్తిస్తారు.
***More Desktop |  Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
దివిసీమ ఉప్పెన
సముద్రఘోషతోనే గడిచిపోయింది.
ఆవులు ఆకాశాని కేసి చూసి అంబా అని అరిచాయి.
కుక్కలు యిళ్ళెక్కి యేడ్చాయి.
రానున్న భీభత్సానికి భీతావహమైన ఆ రేయి నాంది పలికింది.
తెల్లవారింది శనివారం వచ్చింది.
అది శనివారం కాదు.
దివిసీమకే శనివారమయింది.
హోరుగాలిలో వూగిసలాడి చెట్లు విరిగిపోతున్నాయి.
పూరిపాకలు పడిపోతున్నాయి.
తుఫానుకు తట్టుకోలేక పశుపక్ష్యాదులు తల్లడిల్లిపోతున్నాయి.
ప్రజలంతా జట్టులు జట్టులుగా ఒకరినొకరు పట్టుకొని గట్టిగా వున్న  ఇండ్లకు జేరుకొన్నారు.
గాలివేగంలో తాము జేరాలనుకొన్నచోటికి జేరలేక, మరొక చోటికి చేరుకొంటున్నారు.
కొందరు యెగిరిపోయే యిండ్లను మోకులతో బిగిస్తున్నారు.
వలతో ఇండ్లకప్పుల్ని కప్పుతున్నారు.
కొందరు ఎవరి కుటుంబాలను వాళ్ళు కాపాడుకొనటానికి యెంతో శ్రమ చేస్తున్నారు ప్రాణాలను కూడ లెక్కచేయకుండా ఇండ్ల కప్పుల పై నిలబడి శ్రమ చేసే అనేకమంది యువకులను నేను కళ్ళారా జూశాను.
శనివారం మధ్యాహ్నము 12 గంటలయింది.
జోరుగా వీచే హోరుగాలి.
ప్రళయ భీకరమైన సముద్రఘోష నేలకొరిగే యిండ్లు గాలిపటాలులా యెగిరి పోయే యిండ్ల కప్పులు, విరిగి పడిన చెట్లు, ముళ్ళమండలచే పూడిపోయిన బాటలు ఒకటేమిటి?
చిందర వందరై ప్రతి ఒక్కటి గందరగోళాన్నే చూపిస్తున్నవి.
తలదాచుకొనేటందుకు సరైన కొంప యెచ్చటా కనుపించలేదు, మా యిల్లే కొంచెం గట్టిగా వుంది, మాకు దగ్గరలో వున్న వాళ్ళంతా మా యింటికి వచ్చారు.
అప్పటికే నా ఆస్పత్రి పై కప్పు యెగిరిపోయింది.
రేకులు దూలాలు షుమారు ఫర్లాంగుదూరములో పడ్డాయి.
అదృష్టవశాత్తు వాటి క్రింద యెవరూ పడలేదు.
దానిలో వున్నవాళ్ళుకూడా యింట్లోకే వచ్చారు.
మధ్యాహ్నం ఒంటిగంటయింది.
గాలి తూర్పు నుంచి చాలా ప్రమాదస్థాయిలో వస్తోంది.
తలుపులాగటంలేదు.
లోపలిగడియలుపీక్కుపోయాయి.
లోన పలుగులు వేసి తొక్కి పట్టుకొన్నాము.
కప్పిన వెలిశ నుంచి కర్రలు జారి పడటం మొదలు పెట్టాయి.
గోడబలంగా రెండు మూడుసార్లు వూగింది దూలాల క్రిందుగా నెర్రియిచ్చింది.
ఇంట్లో వాళ్ళంతా ఒక్కసారి యేడవటం మొదలు పెట్టారు.
తలుపు లటూ యిటూ కొట్టుకొని బ్రద్దలయిపోతున్నాయ్.
ఇంటి నడికప్పు యెగిరిపోయింది.
ముందుగోడ పడిపోయేటట్టుంది.
ఒక్కక్కరే మొత్తమంతా వెనుక వసారాలోకి జేరుకొన్నాము, తలుపు నాపలేక వదిలేశాము.
వాన నీళ్ళు యింట్లో చీలమండలలోతు పడ్డాయి.
చలితో నిలువెల్ల వణికి పోతున్నాము.
కొందరు నిలబడలేక నీళ్ళలో చతికిల పడ్డారు.
మధ్యాహ్నం రెండు గంటలు కావచ్చింది.
గాలి ఆగ్నేయ దిశకు మారింది.
ఈ గాలిలోనె ఉప్పెన వస్తుందని పెద్ద వాళ్ళంటున్నారు గాలి వేగం వున్నకొలది తారస్థాయి నందుకొంది, షుమారు గంటకు 200 కిలో మీటర్ల వేగం వుండవచ్చు.
రేడియోలు పని చేయటం మానేశాయి.
చాలా భీతావహంగా వుంది.
షుమారు మూడు గంటల సేపు అలాగే వుంది.
సాయంత్రం నాలుగు గంటల తరువాత ఒక్కసారిగా ఆ వుద్రేకం తగ్గింది.
కొంతమంది ధైర్యము చేసి యెక్కడైనా మంచి కొంపలున్న వేమోనని వెతుకుతున్నారు.
మాకు దగ్గరలోనే కృష్ణానది వుంది.
దానిలో నీరు ఎంతో ఎత్తున ప్రవహిస్తుంది.
చూస్తుండగానే కరకట్టను తాకింది మాకు తూర్పులో ఒక పెద్ద చెరువుంది.
దాని కట్టలు పొర్లిపోయాయి.
ఉప్పెన వస్తుందని మేమంతా కంగారు పడ్డాము.
ఇంతలో గాలి మారింది.
దక్షిణ దిశ నుంచి వస్తుంది దీనినే "పైగాలి" అంటారు.
దీనిలో కూడా మాకు యెక్కువ నష్టమే కలిగింది.
ప్రొద్దు గూక వచ్చింది.
బయటేమి జరుగుతుందో మాకు కనుపించలేదు.
ఉప్పు నీటివాగ మా యింటి వాకిటి వరకు వచ్చింది.
యెక్కడ యేమి జరుగుతోందో తెలియదు చీకటిమయం.
అప్పుడప్పుడు తీగల్లా మెరుపులు నలువైపులా కనుపిస్తున్నవి.
శనివారం రాత్రి 11 గంటలు కావచ్చింది.
గాలి పడమట దిశకు మారింది.
వేగంతో మొదట కొంత వరకు మార్పేమియును కనిపించలేదు.
మా యింటి రాళ్ళు ఊడిపడటం మొదలు పెట్టాయి.
మేమంతా ప్రాణాల పై ఆశలు వదలుకొన్నాము.
కనీసము తల దాచుకొనేందుకయినా మేమున్నచోట ఒక పక్కా బిల్డింగు కూడా లేదు.
చలివణుకెడుతోంది.
మగ వాళ్ళమంతా వెనుక వసార తలుపుల దిమి పట్టుకొన్నాము.
ఆ రాత్రి ఒంటిగంట తరువాత గాలి క్రమేపి తగ్గటం మొదలుపెట్టింది.
అంత వొడలెరుగని శ్రమ జేసిన మేము, సొమ్మసిల్లి ఒకరి ప్రక్కన ఒకరు కుప్పగా కూలిపోయాము.
తెల్లవారింది.
తుఫానుపోయింది, అక్కడక్కడ మబ్బులున్నా పొద్దు కనబడుతోంది.
ఇరగని చెట్టు గాని, పడిపోని యిల్లుగాని లేదు.
పశువులు పోయాయి.
పంటలు పోయాయి.
బంధువులు పోయి యెక్కడివాళ్ళక్కడ యేడుస్తున్నారు.
నాకు అత్యంత ఆప్తులు కమ్మవారు.
వాళ్ళు ఏడు కుటుంబాల వాళ్ళు యేటొడ్డున కాపురముంటున్నారు.
వాళ్ళంతా చనిపోయివుండవచ్చనుకు న్నాను.
వాళ్ళని చూడటానికి బయలుదేరాను.
మా యింటికి వాళ్ళున్న చోటుమూడు ఫర్లాంగులుంటుంది.
ఉప్పెనకు ముళ్ళకంపలు కొట్టుకొని వచ్చి తెట్టువపట్టింది.
బాటలన్నీ వొండ్రుపట్టివున్నవి.
నడవడం చాలా కష్టంగా వుంది.
ఎక్కడ చూసినా ఒకదాని ప్రక్కనే ఒకటి పశువుల కళేబరాలు, యేటి ఒడ్డు పొడువునా పడివున్నవి.
కర్రపోటీ వేసుకుంటూ వాళ్ళున్న చోటికి చేరాను.
అక్కడొక చెరువుంది.
దాని నిండా చచ్చిపోయిన పశువులే.
షుమారు నూరుకు మించి వుండవచ్చు.
వాటిని జూసి నా కళ్ళ వెంట అప్రయత్నంగా నీరొచ్చింది.
నా మితృలంతా బాగానే వున్నారు.
అతికష్టం పై వాళ్ళంతా ప్రాణాల్ని కాపాడుకోగాలిగారు.
వాళ్ళను జూచి యింటికి తిరిగి వచ్చాను.
నా బంధువులెవరూ నావద్ద లేరు.
నేను వాళ్ళందరినీ వదలి యీ లంకలో కాపురముంటున్నాను.
వాళ్ళేమయ్యారో నాకు తెలియదు.
మేమేమయ్యామో వాళ్ళకు తెలియదు.
నేను యెట్లా వెళ్ళేది?
యెటు పోదామన్నా రేవు.
దాటటానికినావలు లేవు.
ఆదివారమంతా ఆ ఆలోచనతోనే గడచిపోయింది సోమవారంనాడు భోజనం చేసి బయలుదేరాను.
యెట్లాగో కష్టపడి యేరుదాటాను.
ఎక్కడ చూసినా పశు కళేబరాలే!
వందల కొలదిగ పడివున్నవి.
వాటిని కళ్ళారాచూచి పెల్లుబికే దుఃఖాన్ని దిగమ్రింగుతూ ఏటిమొగ జేరాను.
మేడలు తప్ప మిగిలిఉన యిళ్ళన్నీ కొట్టుకపోయాయి.
రాతి గోడల యిండ్లు మాత్రం యింటి పట్టుకొద్దిగా గుర్తులు తెలుస్తున్నవి.
ఆ వూరిలో షుమారు 12 అడుగుల నీరు ప్రవహించి వుండవచ్చు.
గ్రామస్థులంతా దాబాలపైకి ఎక్కి ప్రాణాలను దక్కించుకొన్నారు.
ఆ వూరునకు పడమటవైపున కరకట్టవున్నది.
అది అక్కడక్కడా గండ్లుపడి కొట్టుకపోయింది ఆకట్ట 12 అడుగుల యెత్తు వుండవచ్చు.
ఆకట్ట కొట్టుకపోవుటచేతనే ఆ గ్రామంలో కొంతమందయినా బ్రతకగలిగామని చెప్పారు.
అక్కడనుంచి కాలువకట్ట యెక్కాను.
కాలి నడకనే ముందుకు సాగిపోతున్నాను.
కాలువకట్టను లోగడే కంకరరోడ్డుగా మార్చారు.
దీని మీద కార్లు వచ్చిపోతుంటాయి.
ఇప్పుడు కార్లులేవు సరికదా కంకర్రాళ్ళు కూడా లేవు.
అక్కడక్కడ రోడ్డుకడ్డంగా నాలుగు నావలు మాత్రం పట్టివున్నవి.
అవి సొర్లగొందినుండి వచ్చి యుండవచ్చు.
ఆ రోడ్డు ప్రక్కనే కరెంటు స్థంభాలున్నవి.
అవిభిన్న భిన్న రీతుల్లో ఆ నాటి తుఫాను బలాన్ని ప్రదర్శిస్తున్నవి.
కొన్ని 'జే'లువలెను, మరికొన్ని 'జడ్'ల వలెను ఇంకొన్ని మెలివేసిన తాటినారమట్టలవలెను కన్పట్టుచున్నవి.
రోడ్డంతా తెట్టువపట్టివుంది.
నడవటానికి వీలుకావడంలేదు.
అతి కష్టంపై పెదపాలెం లాకు వద్దకు జేరుకున్నాను.
అక్కడనుంచి కాలువ కట్టమీద నడవాలి.
అసలైన ఉప్పెన బీభత్సమంతా ఆకట్ట పైన కనబడుతుంది.
ఇళ్ళు, వాములు ఆ కట్టనిండా పట్టాయి, కాలువ నిండా శవాలు, తేలియాడుతున్నాయి.
దానిమీద నడవడమే చాలా కష్టంగా వుంది.
కాలువకట్టకు గంట్లుపడ్డాయి.
ఒక్కొక్కచోట తొడ లోతుకు మించి సుడిగుండాలు కూడా పడ్డాయి.
ఎట్లయితే కష్టపడి పర్ర చివరకు జేరుకున్నాను.
పల్లపుగ్రామాల నుంచి జనం జట్లు జట్లుగా వలస పోతున్నారు.
సముద్రపు ఒడ్డునుంచి 15 కిలోమీటర్ల దూరంవరకు తీరం వెంటనున్న గ్రామాలన్నీ కొట్టుకపోయాయి.
ఆపైన నాలుగైదు కిలోమీటర్ల వరకు ఉప్పునీటి పోటు పొడిచింది.
పంటపొలాలు పాడైనాయి.
వేసిన కుప్పలు కొట్టుకపోయాయి.
లక్షలకొలది పశువులు పోయాయి.
వేలకు వేలు జనం పోయారు.
మిగిలిన వారుజీవచ్చవాల్లా గున్నారు.
ఎటు చూసినా తుఫాను భీభత్సాలతో హృదయ విదార కంగా వుంది.
అప్పుడప్పుడు ఆకాశాన హెలీకేఫ్టర్లు వచ్చిపోతున్నవి.
అక్కడక్కడా ఆహారపదార్దాలను జారవిడుస్తున్నవి.
రాష్ట్రపతి మొదలు నాయకులంతా ఒక్కొక్కరే వచ్చిపోతున్నారు.
డాక్టర్లు, యాక్టర్లు ఒకరేమిటి వేలకొలది మానవతావాదులు తమ సానుభూతిని చూపిస్తున్నారు.
విదేశాలనుంచి కూడా అనేకమంది దాతలు వచ్చి సహాయ సంపత్తులందిస్తున్నారు.
నాలుగురోజుల తరువాత నాగాయలంక వెళ్ళాను.
కాలు పెట్టేదానికి సందులేదు.
బజార్లన్నీ జనంతోకిక్కిరిసి వున్నాయి.
ఆహారపదార్దాలను తీసుకొని అనేకమంది దాతలు వస్తున్నారు.
వచ్చేలారీలచుట్టూ వందలాది జనం మూగుతున్నారు.
వీళ్ళంతాఉప్పెన బాధితులే.
కట్టుగుడ్డలులేవు.
కడుపునిండా తిండిలేదు.
అరవైఎకరాలు వున్న రైతులు కూడా ఆకలికి ఆగలేక అందించే అరటిపండ్లకు చేతులు జాస్తున్నారు.
అతికష్టముపై అవనిగడ్డ చేరాను.
మా ప్రతినిధి మండలి వెంకట కృష్ణారావుగారిని కలుసుకొనవలయునని నా వుద్దేశము.
అందుకనే ఆయనగారింటికి వెళ్ళాను ఎక్కడ జూచినా జనమే.
గాంధీక్షేత్రములో కాలుపెట్టేదానికి సందులేదు.
వచ్చేవాళ్ళు, పోయే వాళ్ళు వాళ్ళందరిని పరామర్శించే మండలి దంపతులు కడలిపొంగును చూడలేకపోయినా కదలి వచ్చిన ఈ జనప్రవాహాన్ని జూచి ఆశ్చర్యపడనివారు లేరు.
ఒకప్రక్క ఉప్పెన బాధితులు, మరోప్రక్క వారికి సహాయము చేయుటకు వచ్చిన దాతల సమూహాలు వీరంతా యేమేమి చేయాలో తగిన రీతిని సలహాలిస్తున్న మండలి ఆయన్ని కళ్ళారా చూశాను.
నాకళ్ళను నేనే నమ్మలేకపోయాను.
మాసినగడ్డం, చెరగని కన్నీటి చారలు, వివర్ణమైన మోము పైకి కట్టిన పంచి, తలకు చుట్టినతుండు, సామాన్య రైతు వేషము.
రెండుకాళ్ళకు కత్తులు కట్టబడి వున్నవి.
ఒకచేతికి దీక్షాబంధము కట్టబడి యున్నది.
దీనజన రక్షా దక్షుడైన ప్రజాబంధు మండలిని చూడగానే కళ్ళవెంట అప్రయత్నముగా నీళ్ళు వచ్చాయి.
ఉప్పెన రాకాసికోరల్లో చిక్కుకొని కకావికలైన దివిసీమకు ప్రతీకంగా మండలి కనిపించారు.
ఆయన్ని చూడగానే దుఃఖం ఆగలేదు.
నా దుఃఖాన్ని నాలోనే మ్రింగి, ఆయన చేస్తూన్న నిర్విరామకృషికి ముగ్ధుడనయ్యాను.
వారింటికి దగ్గరలోనే గాంధీక్షేత్రం వుంది.
అది ప్రభాకర్ జీచే ప్రభావితమైంది.
దానిలోనే హేమలతా, లవణంగార్లున్నారు.
వారి కృషి ఆత్యద్భుతంగా వుంది.
ఆ అమృత మూర్తుల ఆదరణతో ఉప్పెనబాధితులు కొంచెం కోలుకొంటున్నారు.
అదిజూచిన ఆనందంతో నేను నా యింటికి జేరుకున్నను.
కాలందొర్లి పోతోంది.
రోజులు గడిచిపోతున్నాయ్.
ఎక్కడ చూచినా హృదయ విదారక దృశ్యాలే కనిపిస్తున్నవి.
ఎక్కడ విన్నా ఉప్పెన బాధితుల విషాదగాథలే వినవస్తున్నవి.
ప్రతి గ్రామానికి వెళ్ళి చూశాను.
ప్రతి ఒక్కరిని కలుసుకొన్నాను.
వారు చెప్పిన యదార్ధ విషయాలను "ఉప్పెన వాటి ఉదంతాలు" అను పేరుతో మీకు అందజేస్తున్నాను.
ఈ 'ఉదంతాలు' యుగాంతాళ వరకు చరిత్ర సత్యాలుగా పాఠక లోకం గుర్తింతురుగాక!
ఆర్ద్ర హృదయంతో ఉప్పెన బాధితుల నాదరింతురు గాక!!
More Desktop |  Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
ట్రిక్ ...
ట్రిక్ ...
ట్రిక్
-----వసుంధర
ఆరోజు శకుంతల రోజూకంటే పెందరాళే లేచింది.
త్వరగా ముఖం కడుక్కుని స్నానంచేసి మంచిబట్టలు వేసుకుంది.
అప్పటికి ఆమెతల్లి పార్వతమ్మ, చెల్లెలు విశాల లేచారు.
విశాల అక్కను చూసి ఆశ్చర్యపడుతూ- "అప్పుడే స్నానం కూడా చేసేశావా?
పక్కలో నీకోసం ఎంతలా తడుముకున్నానో తెలుసా?" అన్నది.
విశాలకు అక్కఅంటే ప్రాణం.
ఆమె శకుంతలకంటే పదిసంవత్సరాలు చిన్నది.
శకుంతలకిప్పుడు పదహారేళ్ళు.
శకుంతల నవ్వి-"నువ్వింక పసిపాపవు కాదు.
ఒక్కర్తివీ పడుకోవడం అలవాటు చేసుకోవాలి-" అన్నది.
"నేను చేసుకోను-" అన్నది విశాల పెంకిగా.
"నేనులేకపోతే ఏంచేస్తావ్?
" అన్నది శకుంతల.
"నువ్వెందుకుండవు?
"
వీరిసంభాషణ ముచ్చటగా వింటున్న పార్వతమ్మ- "ఎలాఉంటుందే-పెళ్ళీడుకొచ్చినపిల్ల-ఏదోరోజున అత్తవారింటికెళ్ళిపోతుంది...." అన్నది.
"అలాగేం.
అప్పుడు నేనూ అక్కతో అత్తవారింటికి వెళ్ళి పోతాను......"
అన్నది విశాల అమాయకంగా.
శకుంతల మనసులో నవ్వుకుంది.
తనన్న మాటలభావం విశాలకు తెలియదు.
తెలిసే వయసులో కూడా అలాంటి మాటంటే మగాడు మెచ్చుకుంటాడు.
కానీ శేఖర్ అలాంటి మగాడుకాదు.
శేఖర్........
ఆ పేరు మనసులో మెదలగానే ఆమె లేతమనసు పులకరించింది.
కన్నె హృదయం పరవశించింది.
శేఖర్ ఎంత అందంగా ఉంటాడు!
అందానికి తగ్గ తెలివితేటలు.....వాటికితగ్గ సరసత....
అసలు అతడెవరో, తానెవరో ....
కాని వారంరోజుల్లో తామిద్దరూ ఎంత దగ్గరయ్యారు....
తలచుకుంటేనే సిగ్గేసింది శకుంతలకు.
ఆమె ముగ్ధ.
"ఎక్కడికో ప్రయాణమైనట్లున్నావ్!" అన్నాది పార్వతమ్మ.
అప్పటికి శకుంతల ఆలోచనల్లోంచి బయటపడింది.
తల్లివంక చూసింది.
అప్పుడక్కడ విశాలలేదు.
కాలకృత్యాలకు వెళ్ళింది.
శకుంతల పరీక్షగా తల్లినీ, ఇంటినీ మరోసారి చూసింది.
అయిదు సంవత్సరాల క్రితం పార్వతమ్మకు భర్తపోయాడు.
తన ఇద్దరుపిల్లలే ప్రాణంగా బ్రతుకుతున్నది పార్వతమ్మ ఒకప్పుడాయిల్లు ఎంతో అందంగా వుండేది.
భర్త ఉన్నప్పుడు పార్వతమ్మ ఇంటిని రోజుకో రకంగా ముస్తాబుచేసేది.
అందుకు భర్త ఆమెను మెచ్చుకునేవాడు.
ఇంటికివచ్చిన వారందరూ ఇల్లుచూసి ఇల్లాలిని చూడాలన్న సామెతను గుర్తుచేసుకొనేవారు.
భర్తపోగానే ఆ యింటికి కళ పోయింది.
"అమ్మా-ఇంటినిదివరకటిలా ముస్తాబు చేయవేం?
"
అని అప్పుడప్పుడు శకుంతల అడిగితే- "ఎవరికోసం!" అనేది పార్వతమ్మ.
పార్వతమ్మ తనకోసం ఎప్పుడూ బ్రతకలేదు.
ఒకప్పుడు భర్త కోసం బ్రతికింది.
ఇప్పుడు పిల్లలకోసం బ్రతుకుతున్నది.
వారి భవిష్యత్తు ఓ దారిలోకి రావడానికి ఆమె అమితంగా శ్రమిస్తున్నది.
అటువంటితల్లి పిల్లలకు వరం.
శకుంతల తల్లివంకచూస్తూ-
"నేను అమ్మవద్ద ఈ రహస్యాన్నెందుకు దాస్తున్నాను?
నిజం చెప్పడంవలన నాకు కలిగే నష్టమేమున్నది?" అనుకున్నది.
"ఎక్కడికో ప్రయాణమైనట్లున్నావ్!" పార్వతమ్మ మళ్ళీ అన్నది.
"అవునమ్మా-విశాలకు చెప్పకు.
తిరిగిరాగానే మీ అందరికీ మంచి వార్తచెబుతాను-" అన్నది శకుంతల.
"దానికి చెప్పకుండా వెడితే అది నాప్రాణాలు తీస్తుంది.
ఎలాగో దానికి నచ్చజెప్పివెళ్ళు-" అన్నది పార్వతమ్మ.
"లేదమ్మా- దానికి నచ్చజెప్పటం నావల్లకాదు.
తనూవస్తానంటుంది.
ఎలాగో నువ్వే నచ్చజెప్పాలి.
ప్లీజ్ అమ్మా-" అన్నది శకుంతల.
అప్పుడే ఆమె మనసులో- "ఎంతవిచిత్రం- ప్రేమలోపడితే అయినవాళ్ళే ప్రతిబంధకాలనిపిస్తారా?" అనుకున్నది.
ఎక్కడికీ-అని అడుగబోయి మానేసింది పార్వతమ్మ.
కూతురు కానిపని చేస్తుందన్న అనుమానమే ఆమెకులేదు.
తిరిగివచ్చేక అదే చెబుతుందిలే అనుకున్నదామె.
శకుంతల వెళ్ళిపోయింది.
ఆమె ఇలా వెళ్ళగానే అలా వచ్చింది విశాల.
"అమ్మా-స్నానానికి వెడుతున్నాను.
మంచిబట్టలు తీసివ్వు.
అక్క ఎక్కడికో బైటకు వెళ్ళేలావుంది.
నేనూ వెడతాను-" అంది విశాల.
"అక్క అప్పుడే వెళ్ళిపోయింది....
"
"అబద్దం.
నాతోచెప్పకుండా అక్క ఎక్కడికీ వెళ్ళదు....
"
"నీతో చెబుదామనే అనుకుంది కానీ నువ్వు ఎప్పటికీ రాలేదు.
అర్జంటుపని అని వెళ్ళిపోయింది....
"
విశాల ఏడుపుముఖంపెట్టి-
"అయితే నేను అప్పుడే స్నానం ఎందుకు చెయ్యాలీ-చెయ్యను.
అసలది వచ్చేదాకా పాలుకూడా తాగను-" అన్నది.
"అలా అనకూడదమ్మా-తప్పు!
నువ్వు తనగురించి పాలుతాగలేదని తెలిస్తే అక్క ఎంత బాధపడుతుంది!" అన్నది పార్వతమ్మ సానునయంగా.
"అది బాధపడాలనే నేను పాలు తాగనంటున్నాను-
ఏం- నన్నెందుకు వదిలేసి వెళ్ళిపోవాలీ-నాతో చెప్పనేనా చెప్పకుండా వెళ్ళిపోయిందే-నాకు బాధ కలుగదా-" అన్నది విశాల కోపంగా.
పార్వతమ్మ కూతురిని సమీపించి -
"నాన్న నీకు విశాల అని ఎందుకు పేరు పెట్టారో తెలుసా?" అన్నది.
విశాల తల అడ్డంగా ఊపింది.More Desktop |
Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
పెళ్ళి చేసి చూడు                                                                                     వసుంధర
శ్రీ మహావిష్ణువు భక్తులను బాధపెడితే దాన్ని పరీక్ష అంటారు.
భగవంతుడి లీల అంటారు.
ఒక ధనవంతుడు పేదవాడిని బాధిస్తే ఎక్స్ ప్లాయిటేషన్ అంటారు.
ప్రజాపీడన అంటారు.
జరిగినపని మంచిదా చెడ్డదా అన్న విషయం -
ఆ పనిచేసిన వాడిమీదా.
ఆ విషయం గురించి ఆలోచించే వాడి మీద ఆధారపడి ఉంటుంది తప్పితే - అసలుపనిలో ఏమీలేదు.
ఇదీ వెంకట్రామయ్యగారి వాదం!
ఆయన్నందరూ బద్దకస్తుడంటారు.
కాదు నెమ్మదస్తున్నంటారాయన.
ప్రతిపనీ ఆలశ్యంగా చేస్తాడంటారు.
ఆలశ్యంగా కాదు నిదానం మీద చేస్తానంటారాయన.
వెంకట్రామయ్యగారిని మంచివాళ్ళలో మంచివాడుగా అభివర్ణించవచ్చు.
ఎటొచ్చీ అయన మంచితనం ఆయనకు మేలు చేసిందనలేము.
సుమారు రెండువందల ఎకరాల ఆస్తిని వారసుడాయన.
అందులో నూటయాభై ఎకరాలాయనకు భార్య ద్వారా సంక్రమించాయి.
ఇంత ఆస్తిని హారతి కర్పూరంలా హరింపజేశాడు వెంకట్రామయ్య తండ్రి -
కేవలం కొడుకు మంచితనాన్నిసరగా చేసుకుని.
వెంకట్రామయ్య తండ్రికి దురలవాట్లూ, దురుద్దేశ్యాలూ లేకపోయినా భారీ చెయ్యి ఉన్న కారణంగా దుబారా మనిషని చెప్పవచ్చు.
బంగారు కోడిగుడ్లు పెట్టె బాతును చంపి బంగారాన్ని తీసుకోవాలనుకునే తొందర మనిషి.
డబ్బు చేసుకునేవాడాయన.
ఆ డబ్బుతో అయన చాలా సత్కార్యాలు చేసి పేరు సంపాదించుకున్నాడు.
అయిన స్టీన్ ధియరీ ప్రకారం సృష్టిలో పదార్ధానికి శాశ్వతత్వముంది.
అది ఒక రూపం నుంచి ఇంకో రూపానికి మారుతుంది.
తప్పితే - పూర్తిగా నాశనం కాదు.
కొత్తగా సృష్టించబడదు.
వెంకట్రామయ్య తండ్రి కీర్తి ప్రతిష్టలు సంపాదిస్తున్నాడంటే - ప్రతిగా డబ్బు పోగొట్టుకుంతున్నాడనే అర్ధం.
అయన పోయేనాటికి వెంకట్రామయ్యకు రెండెకరాల భూమి , పదిమంది పిల్లలూ మిగిలారు.
వెంకట్రామయ్య భావకుడు.
ఆయనకు చక్కగా కవిత్వం చెప్పగల శక్తి సహజంగా వచ్చింది.
అయన అమాయకుడు.
తండ్రి డబ్బును మంచినీళ్ళలా ఖర్చు చేస్తున్నా ఆయనెప్పుడూ బాధపడలేదు.
అందుకు కారణం కూడా ఉంది.
డబ్బెలాగ సంపాదిస్తారో ఆయనకు తెలియదు.
అయాచితంగా ఆస్తి వచ్చింది.
అవసరమైనప్పుడు పోలాలమ్మడ మొక్కటే ఆయనకు తెలిసిన విషయం.
తనకు పదిమంది పిల్లలున్నారని అందులో ఆరుగురు ఆడపిల్లలనీ అయన ఎన్నడూ దిగులుపడ్డట్లు కనబడదు.
మగపిల్లల చదువు గురించి కానీ, ఆడపిల్లల పెళ్ళిళ్ళ గురించి కానీ అయన డబ్బు నిలవేయడానికి ఎన్నడూ ప్రయత్నించలేదు.
ఆయనకు తండ్రి ఆదర్శం!
అయన పంధాలోనే హాయిగా కాలం గడిపేయాలని ఉంటుంది.
అందుకవసరమైనది తనకిప్పుడు లేదే అన్న దిగులు మాత్రం ఆయనకుంది.
తన కన్నబిడ్డల భవిష్యత్తు గురించి క్షణ మాత్రం కూడా ఆలోచించని అతికొద్ది తండ్రులలో వెంకట్రామయ్య కూడా ఒకడు.
అందువల్ల చాలామంది అతన్ని బాధ్యతలను మరచిపోయాడనుకోవచ్చు.
కానీ వెంకట్రామయ్య మాత్రం తన నొక నిస్వార్ధపరుడుగా భావించుకుంటాడు.
తనగురించి ఆలోచించుకోకుండా సర్వమూ తండ్రికి ధారపోసిన పితృభక్తీ పరాయణుడిగా, సంసారాన్ని నిర్వహిస్తూ కూడా ఆ బాధ్యతలు పట్టించుకోని పరమయోగిగా తన్నాయన సరి పెట్టుకుంటుంటాడు.
వెంకట్రామయ్య భార్య పార్వతమ్మదింకో రకం మనస్తత్వం.
చెప్పుకోదగ్గ ఆస్తితో ఆమె వెంకట్రామయ్యకు భార్యగా వచ్చింది.
కానీ ఆమె పెద్దగా సుఖపడిందేమీ లేదు.
కళ్ళముందే ఆస్తి అలా అలా కరిగిపోతుంటే నిస్సహాయంగా చూస్తూ ఊరుకోలేక ఆవిడ ఎన్నోసార్లు మామగారితో దెబ్బలాడింది.
కానీ అందువల్ల తన భర్త మనసు కష్టపడుతోంది తప్పితే మామగారు మారరని ఆవిడ తొందరగానే గ్రహించింది.
తన కన్నబిడ్డల భవిష్యత్తు గురించి ఆవిడ అనుక్షణమూ కలవరపడుతుండేది.
ఆవిడ పట్టుదలకు ఫలితంగానే ఆవిడ పిల్లలందరికీ చిన్నతనంలోనే పెద్ద చదువు లబ్బాయి.
ఇప్పుడు పిల్లలందరూ పెద్దవారయ్యేసరికి -
ఉన్న ఆస్తి చాలక పోవడం -
ఇంటి యజమాని కింటి సంగతులు సరిగా పట్టకపోవడం కారణంగా -
ఆ ఇంట్లో దరిద్రం విలయతాండవం చేసింది.
పిల్లలంతా ఏక కంఠంతో అందుకు బాధ్యులు తల్లిదండ్రులే అన్నట్లు మాట్లాడే వారు.
కనీసం కట్టుకుందుకు గుడ్డయినా ఇవ్వలేని మీరు మమ్మల్నేందుకు కన్నారని నిలదీసి అడిగే ఆ పిల్లల ప్రశ్నలకు వెంకట్రామయ్య కళ్ళలో నీరు తిరిగేది.
నిజానికి వాళ్ళ ప్రశ్న కాయనకు జవాబు తెలియదు.
అలోచించి ఒకపని
చేయడానికి అయన అలవాటు పడలేదు.
తండ్రి డబ్బు అడిగితె -
ఎందుకని అయన ఆలోచించలేదు.
తండ్రి భూమి అమ్మమంటే ఎందుకని అయన ఆలోచించలేదు.
భార్య ఆస్తి పోతుందని తగవు పెడితే కూడా ఎందుకని అయన ఆలోచించలేదు.
మాములుగా సంసారం నిర్వహించుకుపోతుంటే పిల్లలు పుట్టుకొచ్చారు.
వాళ్ళ భవిష్యత్తేమిటి అని కూడా అయన ఆలోచించలేదు.
ఇప్పుడు పిల్లలు నిలదీసి మా గతికి నువ్వే కారకుడివంటుంటే తన తప్పేమిటో అని అయన ఆలోచించడం లేదు.
తన్ను పిల్లలు గౌరవించడం లేదని కోపమూ, బాధా కలగ్గా -
తన మంచితనం కోపన్నాపగా - బాధతో కళ్ళ నీళ్ళు పెట్టుకుంటున్నాడు.
కొన్ని దశాబ్దాలుగా వెంకట్రామయ్యతో కాపురం చేస్తున్న పార్వతమ్మకు భర్త మంచితనం పూర్తిగా తెలుసును.
అందుకే వెంకట్రామయ్యనేమైనా పిల్లాలంటే -----
ఆవిడ విరుచుకుపడిపోయేది.
తండ్రి కోసం ఎన్నో త్యాగాలు చేసిన అయన కడుపున మీరు చెడ బుట్టారనేది.
త్యాగాలు చేయడానికి మాకు వారసత్వపుటాస్తి లేదనే సరికి -
మీరు నష్టజాతకులు - అందుకే అన్నీ పోయాయనెది.
వెంకట్రామయ్యను పిల్లల బారి నుండి రక్షించడం కోసం పార్వతమ్మ పిల్లల్ని ఏ తల్లీ అనని ద్యుర్భాషలాడేది.
పార్వతమ్మకు పిల్లలమీద అపారమైన ప్రేమ ఉంది.
కానీ అంతకుమించిన జాలి భర్త నిస్సహాయతపైన ఉంది.
పిల్లలిప్పుడు ప్రాజ్ఞులవుతున్నారు.
చదువులు బాగా వస్తున్నాయి.
ఏదో ఒకవిధంగా వాళ్ళ బ్రతుకు వాళ్ళు బ్రతకలేకపోరు.
వాళ్ళు కూడా సంపాదించి ---------వెంకట్రామయ్యను మనసు కష్టపడని విధంగా చూసుకోవాలి.
వాళ్ళలా ప్రవర్తించేలా చేయడం ప్రస్తుతం పార్వతమ్మ ధ్యేయం.
ఆవిడ దృష్టిలో ఇప్పుడు పిల్లల భవిష్యత్త లేదు.
ఆడపిల్లల పెళ్ళిళ్ళు లేవు.
పిల్లలు తండ్రిని గౌరవరించేలా చేయాలన్న కోరిక మాత్రముంది.
ఎందువల్లనో కానీ వెంకట్రామయ్యకూ, పార్వతమ్మకూ కూడా పిల్లలు తమను సరిగ్గా చూడరన్న అనుమానం కలిగింది.
అందుక్కారణం వాళ్ళ ఆలోచనశక్తి నశించడం మాత్రమే!
ఎందుకంటే వెంకట్రామయ్యగారి పెద్దకొడుకు లిద్దరూ ఇప్పుడు మంచి ఉద్యోగాల్లో ఉన్నారు.
నెలనెలా తండ్రికి ఆర్ధిక సహాయం చేస్తున్నారు.
ఈ ఇద్దరు కొడుకుల కారణంగా గ్రామంలో మళ్ళీ వెంకట్రామయ్యగారి పరపతి పెరిగింది.
పరపతి పెరిగింది కానీ వెంకట్రామయ్య'గారి ఇంటి పరిస్థితి మెరుగుపడలేదు.
ఆయనకు చేతిలో కాస్త డబ్బు కనపడగానే మళ్ళీ వెనుకటి దానగుణం విజ్రుంభిన్చింది.
నెలకు సుమారు వందరూపాయలకు పైగా - చందాల రూపేణా అయితేనేం, పేద విద్యార్ధులకు సహాయమని అయితేనేం ----
ఏదో విధంగా అయన చేతిలో ఖర్చు అవుతుండేది.
ఆర్ధిక పరిస్థితి ఎలాగున్నప్పటికి -- వెంకట్రామయ్యగారిలో ఇంకా పులుపు చావలేదు.
పదిమందీ పదిరూపాయలూ విరాళమిచ్చే చోట అయన పాతిక ఇస్తాడు.
తన పాత జమీందారీ హోదాను నలుగురూ గుర్తుంచుకోవాలని అయన చాలా తాపత్రయ పడిపోతుంటాడు.
ఆ తాపత్రయం ఖర్చు రూపంలో కనబడుతుంది.
ఈ కారణాల వల్ల కొడుకులు డబ్బు పంపిస్తున్నప్పటికి ఏటా ఒకటి రెండు వేల రూపాయలకు చిల్లర అప్పులవుతుండేవాయనకు.
ఈ విషయం తెలిసిన కొడుకులిద్దరూ తల్లి దగ్గిర బాధను వ్యక్తం చేసుకుంటే పార్వతమ్మ వాళ్ళ మీద మండిపడేది --
'సంసారం పెద్దది కాబట్టి - ఖర్చులు పెద్దవిగా ఉంటాయి -
లింగు లింగుమంటూ ఉన్న మీకేం తెలుస్తాయి ?
" అనేసేదావిడ.
More Desktop |
Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
చీకటి పొద్దున వెలుగురేఖ
--డి.
కామేశ్వరి
"ఆంటీ!" కప్పు టేబిల్ మీద పెట్టి నెమ్మదిగా పిల్చింది.
కళ్యాణి పలకలేదు.
మరోసారి 'ఆంటీ' అంటూ ఆమె మీద చెయ్యివేసి లేవబోయింది సుజాత. అంతే!
ఎలక్ ట్రిక్ షాక్ తగిలినట్లు చెయ్యి వెనక్కి లాగేసుకుంది.
ఆమె వళ్ళు మంచులాగ తగిలింది.
బిత్తరపోయి సుజాత గాభరాగా 'ఆంటీ, ఆంటీ' అంటూ ఆమెని కుదిపింది.
ఆమె శరీరం చలన రహితంగా బిగుసుకుపోయి వుంది.
సుజాత ఒక్క క్షణం వెర్రిదానిలా అలా చూస్తూ నిలబడి, తరువాత చప్పున తెలివి తెచ్చుకుని కేకలు పెడ్తూ సుడిగాలిలా బయటికి పరిగెత్తింది.
గదిలో నిద్రపోతున్న రామకృష్ణని గబగబా కుదిపివేసి "ఏమండీ, లేవండీ, ఆంటీ, ఆంటీ" ఆమె గొంతుక ఎవరో పట్టుకున్నట్టు అంతకంటే మాట రాలేదు భయంతో.
బద్దకంగా కళ్ళు విప్పిన రామకృష్ణ సుజాత గాభరాని చూసి "ఏమిటి, ఏమయింది!'
కాస్త గాభరాగా అన్నాడు.
"లేవండీ, అయ్యో, ఆంటీని చూడండి.
ఆవిడ మాట్లాడడం లేదు.
కదలడం లేదు...."
ఏడుపు గొంతుతో అంది సుజాత.
"ఆ..." అంటూనే రామకృష్ణ బయటికి పరిగెత్తాడు.
దడదడలాడుతున్న గుండెలతో సుజాత వెనకాలే పరిగెత్తింది.
కళ్యాణి గదిలో అడుగుపెడుతూనే ఆవిడ మొహం చూస్తూ రామ కృష్ణ 'మైగాడ్' అన్నాడు.
ముందుకు వెళ్ళి ఆత్రంగా ఆమె చెయ్యిపట్టు కుని పల్సు చూశాడు.
రామకృష్ణ మొహం నల్లబడిపోయింది వెంటనే.
అతని మొహం చూస్తున్న సుజాతకీ అర్ధమైపోయింది.
రామకృష్ణ మరోసారి ఆశచావనట్టు చేయి పట్టుకుని పల్సు చూశాడు.
కనురెప్పలు ఎత్తి చూశాడు.
తరువాత లాభం లేదన్నట్టు తల పంకించి సుజాతవంక చూశాడు.
'ఆంటీ!' అంటూ, ఘొల్లున ఏడుస్తూ ఒక్క ఉదుటున వెళ్ళి మీద పడబోయిన సుజాతని రామకృష్ణ చేతులడ్డం పెట్టి పట్టుకున్నాడు.
"ఏడ్చి లాభంలేదు సుజా, ఆవిడ ఆత్మహత్య చేసుకున్నారు......ఇదిగో స్లీపింగ్ పిల్స్ ఖాళీ సీసా...."
అంటూ ప్రక్కనవున్న సీసాతీసి చూపించాడు.
"ఆంటీ ఎందుకింత పని చేశారు ....
ఆంటీ...."
అంటూ రామకృష్ణ చేతులనించి తప్పించుకుని మంచంమీద తలపెట్టి ఏడవసాగింది సుజాత.
"వూరుకో సుజా!
నీవే ఏడిస్తే ఎలా?....పిల్లలేరి, ఇంకా లేవలేదా?
వాళ్ళని ఈ గదిలోకి రానీయకు....
ఏడవకు లే....
ముందు జరగాల్సింది చూడాలి మనం ....
పోలీసులకి రిపోర్టు యిద్దామా?" సుజాతని ఓదార్చబోయిన రామకృష్ణ గొంతు పట్టుకున్నట్టయింది.
అతని కళ్ళల్లో నీరు చిమ్మింది.
"ఆంటీ, ఎందుకిలాంటి పనిచేశారు?
.....ఎందుకింత దారుణం చేశారు .....
పిల్లలని దిక్కులేనివాళ్ళలా చేసి ఎందుకిలా వెళ్ళిపోయారు.....వాళ్ళకి తండ్రి వున్నా ఎప్పుడూ లేనట్టే అయింది.
మీరు వాళ్ళని అన్యాయంచేసి వెళ్ళిపోయారు.
ఇంక వాళ్ళకి దిక్కెవరు" ఏడుస్తూ అంది సుజాత.
"నిన్న జరిగిన ఘాతుకానికి మనందరమే చలించాం.
ఆవిడకి ఎలా వుంటుందో ఊహించవచ్చు.
ఎలా బాధపడ్డారో చూశాం.....
జరిగింది ఒక ఎత్తు, జరగబోయేది మరోఎత్తు ....
ఆవిడ పరువు మర్యాద యిప్పటికే వీధి కెక్కాయి.
యింకా కోర్టులు, విచారణలు, బోనులో నిలబెట్టి అడిగే ప్రశ్నలు ....
అదంతా భరించే శక్తి లేదనిపించి వుంటుంది ఆవిడకి.
అందుకే యీ సాహసానికి పూనుకున్నారు .....
ఆ అవమానం భరించలేక కన్న బిడ్డల్ని అనాధలుగా వదిలి వెళ్ళడానికి తయారయ్యారంటే నిన్నటి సంఘటన ఆమెని ఎంతటి అవమానానికి, బాధకి గురిచేసిందో ఊహించవచ్చు మనం ..."
రామకృష్ణ బరువుగా అన్నాడు.
రామకృష్ణ చెప్పకముందే అదే కారణం అయివుంటుందని సుజాత మనసూ చెప్పింది.
నిన్న ఉదయం ఆ ఘాతుకం జరిగాక -కళ్యాణి రోజంతా కుళ్ళి కుళ్ళి ఏడ్చింది.
ఆ సంఘటన జరిగిన వెంటనే రెండుమూడు గంటలవరకు అసలు ఆ షాక్ కి నోటమాట లేకుండా అలా వుండిపోయింది.
రామకృష్ణ ఇంజక్షన్స్ అవీ ఇచ్చి హడావిడి పడ్డాడు.
తరువాత, సాయంత్రం అంతా గదిలో తలుపులు బిగించుకుని ఏడ్చింది.
పోలీసులు ఏం అడిగినా "ఇప్పుడు నేనేం చెప్పలేను.
రేపు చెపుతాను" అంది ఏడ్చి ఏడ్చి, ఏడుగంటలవేళ కారేసుకుని బయటికి వెళ్ళివచ్చింది.
అట్నించి వచ్చాక పిల్లలిద్దరినీ కౌగలించుకుని కన్నీరు కార్చింది.
పిల్లలు బిక్కమొహాలు వేసుకుని తెల్లపోయి చూడసాగారు.
సుజాతే ఆమెని నెమ్మదిగా మందలించి పిల్లల్ని అవతలకు తీసుకెళ్ళిపోయింది.
ఆ ఉదయం, మధ్యాహ్నం, రాత్రి సుజాత ఎంత బ్రతిమిలాడినా పచ్చి మంచినీళ్ళు ముట్టుకోలేదు కళ్యాణి.
ఆఖరికి సుజాత రాత్రి పదిగంటలవేళ నిద్రపోయేముందు ఇన్ని పాలన్నా త్రాగించాలని బోర్నవిటా కలిపి పట్టుకుని గదిలోకి వెళ్ళింది.
సుజాత వెళ్ళేసరికి కళ్యాణి ఏదో రాస్తూంది.
సుజాత రాగానే అలా ఒక్క క్షణం చూసి తరువాత చెయ్యి పట్టుకు ప్రక్కన కూర్చోపెట్టుకుని 'సుజాతా!'
అంది ఏదో చెప్పాలని ఆరాటపడ్తూ.
"పాలన్నా త్రాగండి.....ఉదయంనించీ ఏం తినలేదు.
మీరు ఇలా బాధపడి ప్రయోజనం ఏమిటి?" అంది సుజాత.
ఆమె కళ్ళల్లో మళ్ళీ నీళ్ళు తిరిగాయి.
ఉదయంనించీ ఏడ్చిఏడ్చి ఆమె కళ్ళు వాచిపోయాయి.
ముక్కు మొహం ఎర్రబడిపోయింది.
"సుజా, నీ కర్ధంకాదు.
నేనేం చెయ్యను?
ఇంక నలుగురిలో మొహం ఎత్తుకుని ఎలా తిరగను?
ఎలా బ్రతకను?
ఏ ఆశతో బ్రతకాలి ఇంకా...."
అంటూ మళ్ళీ ఏడుపు ఆరంభించింది.
"జరిగింది మరిచిపోదామన్నా మరచిపోనిస్తారా నన్ను.
రేపొద్దున్నించి కోర్టులంట తిరగాలి.
బోనులో నిలబెట్టి అంతా పైకి లాగుతారు.
ఆయన వున్నవీ లేనివీ కూడా చెప్పొచ్చు.....
అవన్నీ పైకొచ్చాక నలుగురిలో దోషి నవుతాను.
ఇంకెలా మొహం చూపించను నలుగురికీ.
అసలు ఎందుకు బ్రతకను?
ఎవరికోసం బ్రతకాలి" అంటూ విలపిస్తున్న ఆమెని ఏమి చెప్పి ఓదార్చలేకపోయింది.More Desktop |
Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
అగ్ని పరీక్ష
----డి.
కామేశ్వరి                                  సికింద్రాబాదు స్టేషనులో కోణార్క ఎక్స్ ప్రెస్ కూతవేసి కదిలింది.
రైలు ఎక్కిన స్నేహితుడికి వీడ్కోలుగా చేయి ఊపాడు రాజేష్.
ఆ క్షణంలోనే పక్క కంపార్టుమెంటు అతని ముందుకు వచ్చింది.
అక్కడ కిటికీ దగ్గర కనిపించిన మొహం చూసి సంభ్రమాశ్చర్యానందాలతో "అర్చనా!" అంటూ ఒక్క కేకపెట్టాడు రాజేష్.
రైలు చప్పుడులో ఆమెకాకేక వినపడలేదు.
రాజేష్ మరేం ఆలోచించకుండా ఒక్క ఉదుటున తన ముందుకు వచ్చిన కంపార్టుమెంటు కమ్మీపట్టుకు రైలెక్కేశాడు.
రెండేళ్ళ తరువాత అర్చన కనిపించింది.
ఆమె ఎడ్రసు తెలియక, ఆమె యెక్కడుందో వెతికినా కనబడక, ఎడ్రసు అడగని తన తెలివి తక్కువ తనాన్ని కొన్ని వేలసార్లు తిట్టుకుని వుంటాడు ఈ రెండేళ్ళలో.
ఈరోజు అప్రయత్నంగా ఆమె కనబడేసరికి అతనికి సంతోషంతో మతిపోయింది.
కంపార్టుమెంటులోంచి అర్చనవున్న కంపార్టుమెంటువైపు పరిగెత్తి నట్టే దూసుకుపోయాడు రాజేష్.
ఆమె కిటికీలోంచి బయటికి చూస్తోంది.
రాజేష్ రాకని గమనించకుండా.
"అర్చనా.....అర్చనగారూ....."రాజేష్ గొంతు వణికింది.
అర్చన చివుక్కున తల తిప్పి చూసింది.
ఆమె కళ్ళల్లో మెరుపు ఆశ్చర్యానందంతో "అరే.....మీరా?.....ఎన్నాళ్ళయింది.
ఎక్కడనుంచి, ఎక్కడికి వెళుతున్నారు?
...."
ఆమె మాటలు కూడా తడబడ్డాయి....."రండి ....కూర్చోండి" కాస్త జరిగి తన పక్కన సీటు చూపించింది.
"ఏమిటిలా హఠాత్తుగా కలుసుకున్నాం.
యీ రోజు మిమ్మల్నిలా చూస్తాననుకోలేదు.
మీరింకా ఢిల్లీలోనే వున్నారా.....ఎక్కడికెడుతున్నారు?
" ఆరాటంగా చూస్తూ ప్రశ్నలు కురిపించింది.
రాజేష్ కి నోట్లోంచి మాట రావటంలేదు.
ఆమె కనపడిన ఉద్వేగం, పరుగున రైలెక్కడం, ఆత్రుత, ఆరాటం ఏదో తెలియని ఉద్విగ్నతతో అతని నోరు మూగపోయింది.
కంపార్టుమెంటులో ఉక్కగా, ఉక్కిరిబిక్కిరిగా అనిపించింది.
"ఒక్క నిముషం.....చెపుతా" అంటూ రాజేష్ జేబులోంచి రుమాలు తీసి మొహం తుడుచుకున్నాడు.
మనసు స్థిమిత పరచుకోడానికి.
"ఈ రెండేళ్ళుగా మీగురించి ఎన్నిసార్లనుకున్నానో-కనీసం మీరు నా ఉత్తరానికి జవాబన్నా రాస్తారనుకున్నాను.
ఎన్నాళ్ళు ఎదురు చూశానో మీ జవాబు కోసం.......ఉత్తరం రాకపోయేసరికి, 'ఏదో అవసరంలో ఆదుకున్నారు అంతే, అతనింక నాతో ఏ సంబంధం పెట్టుకోదలుచుకోలేదు'
అనుకుని కొన్నాళ్ళు బాధపడ్డాను.
నేనే యింకోసారి రాద్దామనుకుని మీరేం అనుకుంటారో, మీకిష్టంలేదేమోననుకొని" ఆమె చెప్పుకుపోతోంది.
"అన్యాయం.....అన్యాయం అర్చనగారూ!" ఆరాటంగా ఆమెని అడ్డుతూ "ఎంత నెపం వేస్తున్నారు నామీద.
ఎడ్రసివ్వకుండా మీరు ఉత్తరం రాశారు.
మీ ఎడ్రసు తెలియక నేపడ్డ ఆరాటం, అవస్థ ఆ దేముడి కెరుక.
మిమ్మల్ని ఎడ్రసు అడగని నా మతిమరుపుని ఎన్నిసార్లు తిట్టుకున్నానో.....మరో ఉత్తరం ఎడ్రసిస్తూ రాస్తారు రాస్తారని ఎదురుచూశానో ఎలా చెప్పను మీకు.
మీరెలా వున్నారో.....ఏమయ్యారో.....ఏ
ప్రాబ్లమ్స్ ఎదుర్కొంటున్నారో అని ఎంత ఆరాటపడ్డానో.....బాధపడ్డానో మీకెలా చెప్పను" రాజేష్ విచలితుడై అన్నాడు.
అర్చన తెల్లబోయింది "ఎడ్రసు యివ్వలేదూ, అరే నేను వచ్చే ముందు ఎడ్రసిచ్చాననే అనుకున్నాను.
చూడండి ఎంత స్టుపిడ్ నో, కనీసం ఉత్తరంలోనైనా రాయకుండా మీనుంచి జవాబులేదని ఎంత బాధపడ్డానో.
ఎన్ని రకాలుగా అపోహపడ్డానో." అర్చన విలవిల్లాడింది.
"అర్చనగారూ గత రెండేళ్ళలో మీ గురించి తెలుసుకోవాలని ఎన్ని ప్రయత్నాలు చేశానో తెలుసా, రెండు నెలలు ఉత్తరంకోసం చూసి చూసి ఆఖరిన మీవారు తిట్టినాసరే ఏమన్నాసరే ఎడ్రసు అడగాలని ధైర్యం చేసి వెళ్ళాను -
మీ అడ్రసు అడిగితే ఆయన తీక్షణంగా, అనుమానంగా చూశారు.
మా ఆవిడ ఎద్రసా. ఎందుకు?.....
ఆవిడ ఎడ్రసు మీకెందుకు కావాలి...."
అంటూ నిలువునా చీరేస్తున్న చూపులతో ఎంత అవహేళనగా అడిగారో ఆఖరికి ఎడ్రసివ్వకపోగా ఎంతమాట అన్నారో తెలుసా." ఏం కథ, ఆవిడగారు నీతో కూడా ఏమన్నా గ్రంథం నడిపిందా.
పక్కన వున్నావు.
అందుబాటులో వున్నావు అదా కథా." అంటూ మాట్లాడుతూంటే- నాలుగు తిట్టి నోరు మూయించి వచ్చాను.
ఆ తరువాత ఇంకెవరిచేతనైనా అడిగించాలనుకున్నాను.
యీలోగా ఆయన యిల్లు ఖాళీచేసి వెళ్ళిపోయాడు.
"
"సారీ వెరీ వెరీ సారీ రాజేష్ గారూ -
నా తెలివి తక్కువ తనంతో మిమ్మల్ని యింత బాధపెట్టినందుకు క్షమించండి.
"
"నిజమే రెండేళ్ళు మీరు నన్ను నిజంగానే బాధపెట్టారు."
ఆమె కళ్ళల్లోకి సూటిగాచూస్తూ అన్నాడు.
అర్చన అతని చూపులకు యిబ్బంది పడి మొహం వాల్చుకుంది.
"అర్చనా......ఒకసారి మీ ఏలూరు ప్రత్యేకం వచ్చాను తెలుసా.
మీరెక్కడున్నారో వెతికి పట్టుకోవాలని." అర్చన ఆశ్చర్యంగా ప్రశ్నార్దకంగా చూసింది.More Desktop |
Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
సమాంతర రేఖలు                                                                    డి.
కామేశ్వరి            'హాయ్' అంది ఫోనులో గొంతు -
ఎన్నేళ్లయినా ఆ గొంతు గుర్తే నాకు.
'పావనీ' గొంతు పెగుల్చుకుని ఆ ఒక్కమాట అనగలిగాను.
'ఫరవాలేదే గుర్తుపట్టారే, పేరు అడ్రస్సు చెప్పుకోవాలేమో అనుకున్నాడు-'
అవతల్నించి నవ్వు.
"ఎక్కడనించి, ఇండియా ఎప్పుడొచ్చావు -
ఎక్కడున్నావు...
యీవురొచ్చావా'
ఉద్వేగం గొంతుని నొక్కేస్తుంటే పెగుల్చుకుని అన్నాను.
'అదంతా తర్వాత...
ముందు మీ అడ్రసు చెప్పు..
అక్కడికెలా రావాలో ఈ డ్రైవరుకి చెప్పు...
ఓ గంటలో వస్తా..
కల్సి భోంచేద్దాం..
భోంచేస్తూ కబుర్లు చెప్పుకుందాం.
వండే ఓపిక లేకపోతే హోటలు కెడదాం...
వద్దు, వద్దు.
అన్నట్టు శ్రావణి మాట మర్చిపోయాను.
అది హోటల్లో మనల్ని కూచోనీయదు, ఇల్లే బెటరు -
కందిపొడి, ఆవకాయ, చారు, పెరుగుచాలు, ఏం వండకు అంటూ చెప్పేసి ఫోను డ్రైవరుకి యిచ్చింది.
ఎలా రావాలో గుర్తులు చెప్పి వంటింట్లోకి పరిగెత్తాను -
వండిన వంట కూర పప్పు, పులుసు వుండనే వున్నాయి.
దానికి ఉడకబెట్టి వేయించిన బంగాళాదుంపల కూర యిష్టం -
నాలుగు బంగాళాదుంపలు కుక్కర్లో పడేసి, ఉల్లిపాయలు తరిగి వేయించేశాను.
ఊరగాయలున్నాయి.
ఏదన్నా స్వీటుంటే...
యివన్నీ యిప్పుడు కుదరవు.
ఇది ఇన్ ఫార్మల్ లంచ్.
మరోసారి భోజనానికి పిలిచి విందు భోజనం పెట్టొచ్చు.
గబగబ మొహం కడుక్కుని ఇస్త్రీ చీర కట్టుకుని, డ్రాయింగు రూములో పేపర్లు, పుస్తకాలు అవి సర్దుతుండగా సుడిగాలిలా రానే వచ్చి చుట్టేసింది.
'అంటీ..
అంటుంటే దాని కళ్లల్లో నీటి పొర -
తెలియకుండానే కళ్లు నిండాయి.
కౌగిలించి విడవడి నామొహం చూసి 'సారీ...
వెరీసారీ...
నాకు ఇక్కడికి వచ్చేవరకు, మా పద్మత్త చెప్పేవరకు మీ వారి సంగతి తెలియలేదు.
సడన్ గా పోయారటగా.
ఎలా వున్నారు?
వంటరిగా వుండగలుగుతున్నారా...
అదే అలవాటవుతుంది..
ఏం చేస్తాం...
యిద్దరిలో ఎవరో ఒకరు
ముందో వెనకో తప్పదు గదా - ప్రశ్న జవాబులు తనే చెప్పేస్తూ సానుభూతి మాటలు చెప్పేసింది.
"ఇట్స్ ఓకే...
బానే వున్నాను.
అలవాటు అయిపోతుంది ఇప్పుడిప్పుడే..
గట్టి పిండాలం మనం..."
నవ్వుతూ అన్నాను.
"బాగా చెప్పారు..
అలాగే వుండాలి ఈ రోజుల్లో -
ఎవరికెవరు అన్నట్టు డిటాచ్ మెంట్ గా వుండడం నేర్చుకోవాలి-" భుజం తట్టి చేయిపట్టుకొని సోఫాలో కూర్చోపెట్టింది.
అప్పుడు చూశాడు శ్రావణిని -
సోఫాలో కూర్చుని
మా ఇద్దరివంక ఆశ్చర్యంగా చూస్తున్న రెండేళ్ల పాపని.
తెల్లగా బొద్దుగా ముద్దుగా వుంది.
పొట్టి జీన్ స్కర్ట్, తెల్లటి బ్లౌజ్ వేసుకుని ప్రకటనల్లో బేబిలా వుంది.
'నీ కూతురెంత బాగుందే, నీలానే వుంది.
ఎత్తుకుంటూ అన్నాను.
కొత్త మొహం చూసి బిక్కమొహం పెట్టి తల్లివైపు వాలిపోతూ చేతులు చాచింది.
కూతుర్ని అందుకుని 'ఇట్స్ ఓకే హనీ, ఆంటీ యీజ్ మై బెస్ట్ ఫ్రెండ్...'
లాలిస్తూ వళ్లో కూర్చోపెట్టుకుంది.
"ఏంటసలు, ఏమయిపోయావు యిన్నాళ్లు.
ఒక్క ఫోనన్నా చెయ్యడానికి తీరిక లేదా...
నీ గురించి ఎంత బాధపడ్డానో...
మీ మామయ్య భార్యని రెండు మూడుసార్లడిగా..
ఆవిడ సరిగా చెప్పలేదు.
మరి తెలియక చెప్పలేదో..
యిష్టంలేక చెప్పలేదో...
అసలు వాళ్ళు ఎప్పుడూ ఇండియాలో వుండనే వుండరు.
నీ గురించి ఏ కబురు తెలియక అల్లాడిపోయాను..
ఎంత కోపం వచ్చిందో నీ మీద' కోపం బాధ ఆవేదన అన్నీ కల్సిపోయాయి నా మాటల్లో.
పాపని కింద కార్పెట్ మీద కూర్చోబెట్టి క్యారీబ్యాగులోంచి నాలుగైదు బొమ్మలు ముందు పడేసింది ఆడుకోవడానికి -
"ఏం చెప్పమంటావు..
గత నాలుగేళ్ళు నా జీవితంలో బ్లాకు ఇంకుతో రాసుకోవాల్సిన పేజీలు ..
అదంతా ఓ పీడకల అనుకోవాలి -
అబ్బ ఆ టెన్షన్.
ఆ బాధ దినదిన గండం లాంటి బతుకు.
ఆంటీ...
నా లైఫ్ లో నేను చేసిన అతిపెద్ద తప్పు పెళ్లిచేసుకోవడం -
ముప్ఫై ఐదేళ్లకి ఆపాడు బుద్ధి పుట్టి నన్ను నేను రొంపిలోకి దింపుకున్నందుకు తిట్టుకోని క్షణం లేదు.
కావాల్సిందే నాకీ శాస్తి అని నన్ను నేను శపించుకునేదాన్ని..
ఏదో ఓ బలహీన క్షణంలో యీ వంటరి జీవితం కంటే ఓ తోడుంటే బాగుంటుందేమో...
జీవితానికి ఓ అర్థం కనిపిస్తుందేమోనన్న పేరాశకి లొంగిపోయానే అదే నా పాలిట శాపమయిపోయి కూర్చుంది.
కావాల్సిందే నాకిలా..'
దాని గొంతు రుద్ధమయింది.
"పావనీ... ఛ..
వూరుకో నీలాంటి ఆడపిల్లలు కళ్ల నీళ్లు పెట్టకూడదు.
నీ అంత ధైర్యవంతులు అలా బేలగా మాట్లాడకూడదు.
జీవితంలో ఆటుపోట్లు ఎంతటి వారికైనా తప్పవు..
అంతా సవ్యంగా, ఆనందంగా మనం అనుకున్నట్లు కోరుకున్నట్టు జరిగిపోతే అది జీవితం అవదు.
ఊహించని మలుపులు కథల్లోనే కాదు జీవితాల్లోను వుంటాయి -
ఎదుర్కొని, పరిష్కరించుకునే నిబ్బరం ఈ తరం అమ్మాయిలకుంది, అసలేమయింది.
నీవు పెళ్లి చేసుకున్నావు అన్నదే నే విన్న ఆఖరి కబురు..
ఓ పక్క ధైర్యం చెపుతూ, ఓదార్పుగా అన్నాను.
"అవును, అదే నా సంతోషానికి ఆఖరి రోజుగా...యింక వినడానికేముంది" నిర్వేదంగా అంది.
"ఏమిటి నీ సమస్య -
చెపితే గదా ఎవరన్నా ఏదన్నా సలహా చెప్పడమో, సాయం చేయడమో చెయ్యగలరు".
"ఎవరికి చెప్పుకోవాలి.
నాన్న, అమ్మా మూడేళ్లలో ఒకరి తర్వాత ఒకరు దాటిపోయారు.
అన్నయ్యలిద్దరూ ఎవరి జీవితాలు వాళ్లవి.
నా గురించి పట్టించుకునే తీరిక, కోరికా లేదు..
.
"
"ఈ ఆంటీని మర్చిపోయావా..
కనీసం మాట సాయమన్నా చెయ్యలేననుకున్నావా మనసులో బాధ పంచుకోడానికన్నా గుర్తురాలేదా' నిష్టూరంగా అన్నాను.
"ఆంటీ, కొన్ని విషయాలు ఎలా చెప్పాలి?
ఏమని చెప్పుకోవాలో తెలియనివి -
ఎదుటి వారికి చాలా చిన్నదిగా కనిపించే విషయం అనుభవించేవారికి భూతంలా భయపెడ్తుంది..
.
"సరేలే, ముందు లే, భోం చేద్దాం..
పాపకి ఏదన్నా పెడతావా?" "యిప్పుడేం వద్దు, పెట్టే తీసుకువచ్చాను.
అదిగో నిద్రపోయింది సోఫాలోనే"
పాపని లోపల పడుకోబెట్టి, యిద్దరం భోం చేస్తూ, పక్కల మీద వాలి, లేచి టీ తాగుతూ పావని వున్న నాలుగు గంటల్లో మొత్తం నాలుగేళ్ల కథ విడత విడతలుగా చెప్పుకొచ్చింది.
కాసేపు ఆవేశం, మరికాసేపు ఆవేదన, మరికాసేపు నిస్పృహ, నిర్వేదం రకరకాల భావాలు ఆమెను ముంచెత్తాయి.
'నీ పెళ్లివరకు తెల్సు -
ముప్ఫై ఐదేళ్ళకేనా పెళ్ళి చేసుకున్నావు.
ఏదో లైఫ్ లో సెటిల్ అయ్యావు.
ఓ తోడు దొరికిందని సంతోషించాను.
ఆ పెళ్లి నీకు ఆనందాన్నివ్వకపోగా వున్న మనశ్శాంతిని కూడా పోగొట్టుకోవడం నిజంగా బాధగా వుంది పావనీ' 'చెప్పాగా, బుద్ధి తక్కువ పనిచేసినందుకు నన్ను నేను చెప్పుతో కొట్టుకోవాలి.
ఏదో అమ్మ పోయేవరకు నాపెళ్లి చింతతోనే పోయిందని, ఆవిడకి చేతిలో చెయ్యేసి మాటిచ్చానని, సరే ముప్ఫై ఐదేళ్లు స్వేచ్చగా నా యిష్టానుసారం జీవించాను.
ఈ వంటరి జీవితమూ బోరుకొట్టి మార్పు కావాలనిపించి, తప్పటడుగు వేశాను.
హు - తప్పటడుగు అని అప్పుడు తెలియదుగదా..
"కొలీగ్ అంటావు, తెలిసిన వాడంటున్నావు -
మరి అతని గురించి నీవేం గ్రహించలేకపోయావా?
అతని వ్యక్తిత్వం, మైనస్ పాయింట్లు గుర్తించలేకపోయావా, అతని స్వభావాన్ని ఎందుకు అర్థం చేసుకోలేకపోయావు?
"ఆంటీ పెళ్లయ్యేవరకు అంతా మంచివాళ్లే, గర్ల్ ఫ్రెండుగా వున్నన్ని రూలు లోపాలేం కనపడవు.
ఆ 'పెళ్ళి' అన్న రెండక్షరాల పదంతో మొహానికి కప్పుకున్న మాస్క్ తొలగి నిజరూపాలు బయటపడతాయి -
భార్య అనగానే స్వంతం, ఏమనడానికైనా ఓ హక్కుంది అనుకుంటారు మగాళ్లు.
ఇవతలి మనిషికీ ఓ వ్యక్తిత్వం, యిష్టాయిష్టాలుంటాయని గుర్తించరు -
ఇదివరకు ఆడవారయితే మరో గతిలేక ఆర్థిక స్వాతంత్ర్యం లేక సహించేవారేమో!
యిప్పుడూ అలా వుండాలంటే ఎలా ఆంటీ...
"
"చేసుకోక చేసుకోక పెళ్లి చేసుకున్నావు.
కాస్త సర్దుకుని కాపురం నిలబెట్టుకుంటే బాగుంటుందని మా తరం వాళ్లం అంటాం -
కానీ దానికి ఎంతో ఆత్మాభిమానం పణంగా పెట్టాలో, ఎంత మనసు చంపుకు బతకాలో నాకూ తెలుసు పావనీ...
కానీ యిప్పుడు పాప కూడా ఉంది.
తల్లి, తండ్రి యిద్దరి మధ్య పెరగాలి పిల్లలు -
రేపు పెద్దై తండ్రిని దూరం చేశానని నిన్ను నిందించకూడదు గదా".
"ఏ మొగుడో ఓ మొగుడు యింట్లో మరో మనిషి తోడు నీకవసరం.
అందులో ఇప్పుడు పాప వుందిగదా.
ఏదో మేల్ ఇగో, డబ్బు మనిషి, తన ఆధిపత్యం చెల్లాలనేతత్వం తప్ప మరీ చెడ్డవాడు కాదనీ నీమాటల బట్టి అర్థం అవుతుంది.
కొంతవరకు సర్దుకోవచ్చేమో మరొక ఛాన్స్ అతనికిచ్చి చూడచ్చేమో..
ఆలోచించు కొన్ని షరతులతో కాపురాన్ని నిలబెట్టుకోవచ్చేమో..
.
"
"షరతులతో, ఒప్పందాలతో కాపురాలు సాగుతాయా ఆంటీ.
ఆలుమగలు మధ్య అండర్ స్టాండింగ్, అన్యోన్యత లేని అదీ ఓ కాపురమేనా ఆంటీ - ఇద్దరం గిరి గీసుకుని ఒకరినొకరు గీత దాటరాదన్న ఆంక్షలతో ఓ యింట్లో కల్సి ఎలా బతకాలి ఆంటీ ఇందుకోసమా ఇన్నేళ్లకి పెళ్లి చేసుకున్నది.
అనురాగం, ఆప్యాయతలు లేని సంసారం కోసమా!-' నిష్టూరంగా అంది.More Desktop |
Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
సినీ బేతాళం
--యర్రంశెట్టి శాయి
పూర్వము కృష్ణా నదీ తీరమందు సకల సంపదలు కలిగిన విజయవాడ పట్టణమందు రాజా అను కోటాదికారి (అనగా కోటీశ్వరుడు అని చదువుకోనవలెను) యుండెను.
అతడొకనాడు వినోదార్ధమై మిత్రులతో బార్ కెళ్ళి అచట ఎవరెన్ని జోకులు వేసినను కించిత్తుయు నవ్వక చింతాక్రాంతుడయి యుండుట చూచి ఒకానొక మిత్రరాజము కడుంగడు ఆందోళన చెంది ఇట్లనియె-
"మిత్రమా కోటాదికారీ!
ఎల్లప్పుడును పున్నమి చంద్రునివలె వెలుగాడు నీ ముఖారవిందము నేడు అమావాస్య చీకటిని బోలి యున్నది.
మేమెవ్వెరమెన్ని విధముల జోకినా గాని నీవు యిసుమంతయిన నవ్వకున్నావు దీనికి కారణము బెద్ది?
"
అందుకు కొటాదికారి భోరున ఏడ్చి కన్నీరు తుడుచుకొనకయేఇట్లనియె.
"అక్కటా!
నా పరిస్థితి ఏమని చెప్పుదును?
సారా వ్యాపారము నందు నేను ఆర్జించిన నల్లధనము మిక్కిలి మిక్కుటమును పుండు వలె సలుపుతున్నది.
నేడో రేపో ఇన్ కం టాక్స్ వారు దాడి జరిపి నన్నూ నా నల్లధనమునూ వేరు చేయకమానరు.
ఆ నల్ల ధనమంతయూ ఏదేని ఒక విధమున వ్యయము చేసి వారికీ దక్కనీయరాదనీ ఎనిమిది ప్రొద్దుల నుండి యోచించుచుంటిని.
అయినను ఇంత దనుక యొక్క యుపాయమును తోచలేదు.
ఇదియే నా చింతకు కారణము"
ఆ మిత్ర రాజము భళ్ళున నవ్వి "పిచ్చివాడా!
అందుకింత యోచించ బని ఏమున్నది!
చలన చిత్ర రంగమును మరచితివా?
ఎవరెంత వ్యయము చేసినను కడకు చిప్ప్ చేతికి రావలేనన్న అద్దానిని మించిన వ్యాపారము మరొకటి లేదని అనుభవజ్ఞులు చెప్పెదరు.
నీ నల్ల ధనమంతయూ అచ్చోట నిశ్చింతగా కరిగించవచ్చు." అని ఉపాయము చెప్పెను.
కోటాదికారి సంతసము పట్టలేక ఆ మిత్ర రాజమును కౌగలించుకొని మరియొక సారి ఏడ్చి మద్రాసు నగరమునకు రైలేక్కెను.                                    *    *    *    *
"నేను సారా యాపారం సేత్తుండా!
నల్ల డబ్బు తెగపోగయింధనుకో!
ఆ డబ్బు ఆళ్ళ కియ్యమని ఇంకంటాక్సోళ్ళు పీక్కు తింటుండారు.
నేను సంపాదించింది.
ఆళ్ళ ఎదరెట్టడానికి నాకు మనసొప్పడం లేదహ!
అందుకని ఓ సినిమా తీద్దామని ఇటోచ్చా!
ఎవంటావ్?" చుట్ట కాలుస్తూ అడిగాడు నిర్మాత త్రీస్టార్ హోటల్రూములో.
"అద్భుతమైన ఆలోచనండీ !" అన్నాడు డైరక్టర్ తబ్బిబ్బయి.
"ఇప్పుడు మనం కోట్లు ఖర్చు పెట్టి సాలా పెద్ద సినిమా తియ్యాలాహ!
తెలిసిందా?" డైరక్టర్ ఆ మాట వింటూనే మూర్చపోయాడు.
నిర్మాత వెంటనే పక్కన గ్లాసులో ఉన్న ఐస్ నీళ్ళు అతని మొఖం మీద కొట్టాడు.
"నేనెక్కడున్నాను ?
" అన్నాడు డైరక్టర్ కళ్ళు విప్పి.
"నీ యవ్వ లేహ!
ఇదేం సినివానా ఏమిటి -
కళ్లిప్పగానే ఎక్కడున్నారో సేప్పడానికి!" విసుక్కున్నాడు నిర్మాత.
డైరక్టర్ ఠపీమని లేచి కూర్చున్నాడు.
"ఏదీ - ఇందాకనే విన్నమాట మరోసారి చెప్పండి.
ఈ సినివారి కోట్ల రూపాయలు ఖర్చేడతానన్నది మీరే కదూ?
"
"ఇదిగో - ఇలా సేప్పిందే సెప్పడం నా కలవాటు లేదు.
అది తాగి నోళ్ళు సేసేపని , నేను సారా అమ్ముతాను గానీ , తాగను!
తెలిసిందా!" మళ్ళీ విసుక్కున్నాడు నిర్మాత.
"తెలిసిందండీ" వినయంగా అన్నాడు డైరక్టరు.
'ఇంకో విషయం కూడా గురుతెట్టుకో!
మనం ఈ సినీవాడబ్బు కోసం తీత్తం లేదు....
"
'అయ్యా బాబోయ్- తెలిసిందండీ!
కేవలం కళను పోషించాలని తవరి కోరికండీ!
చూస్తూండండీ!
మీ చిత్రం ఖచ్చితంగా శతదినోత్సవాలు చేసుకుంటుందండీదేశమంతానూ"
"ఇదిగో - ఇలా తాగినోడు లాగా మాటాడితేనే వొళ్ళు మండేది.
నేను సినిమా తీసేది కళా, కరకరకాయ కోసం కాదహ....
"
"ఒహోహో- అర్ధమయిపోయిందండీ!
ఫక్తు వ్యాపారం అన్నమాటండీ!
కమర్షియల్ సినీవా తీసి డబ్బు చేసుకోవాలన్న మాటండి అంటే....
"
"అపహ....."
గట్టిగా అరిచాడు నిర్మాత.
డైరక్టర్ ఆపేశాడు.
"నేను సినీవా తీసేది డబ్బు కోసం కాదు.
వదిలించుకోవడం కోసం -తెలిసిందా?
నాకు ఈ సినీవా మూలాన కోట్లు నట్టం రావాలి.
ఈ సినిమా సేసుకోవాల్సింది శతదినోత్సవాలు కాదు జతదిననోత్తవాలు .
అంత సెత్త సిత్రం తీయాలన్న మాట. అందుకే డైరెట్రుగా నిన్ను మాట్లాడుకున్నాను తెలిసిందా?
"
"తెలిసిందండీ....
"
"ఏటి తెలిసింది ?
"
"మనం పెద్ద ప్లాప్ సినిమా తీయాలండీ!
అది రిలీజవకుండానే ఇంకా ఇంకా ఖర్చునిస్తూనే ఉండాలండీ!
అలా బోలెడు నష్టం తెచ్చు కోవాలండీ!
దాంతో మీకు ఇన్ కమ్ టక్స్ వాళ్ళ  గొడవ వదిలిపొతుందండీ.
"అద్గదీ సంగతి ....."
ఆనందంగా అన్నాడు నిర్మాత.
"అయితే సెప్పు!
కోట్లు కరుసెట్టి ప్లాప్ సినిమా ఎట్టా తీయాలో....
"
"దానికి చాలా రూల్స్ ఉన్నాయండీ!
మొదటిదేమిటంటే - చెప్పే ముందు నేను కొంచెం మూడ్ లో కొస్తే బావుంటుంది కదండీ -
అంచేత బాటిలూ, సిగరెట్టూ, బాటిలూ, కాబరేలూ , బీచ్ షికార్లూ, బాటిలూ, చికెనూ, ఫ్రాన్సు బాటిలూ బీచ్ షికార్లు , బాటిలూ , చికెనూ, ఫ్రాన్సు బాటిలూ -
ఆఖర్లో ఇంకో బాటిలూ -
ఇవన్నీ ఏర్పాటు చేయిస్తే ...."
అంటూ నసిగాడతను.
నిర్మాత "ఎవడురా అక్కడ?" అని అరిచాడు.
"చిత్తం మహారాజా" అని ఓ బాయ్ గదిలో కొచ్చాడు.
"అర్జంటుగా బాటిలూ, సిగిరెట్లూ, బాటిలూ కాబరేలూ, బీచ్ షికార్లూ, బాటిలూ చికెనూ, ఫ్రాన్సు బాటిలూ ఆఖర్లో ఇంకో బాటిలూ ఇవన్నీ తీసుకురా!'
అంటూ ఓ గొనె సంచీలో నుంచి గుప్పెడు నోట్లు తీసి అతనికిచ్చాడు.
డైరెక్టరు మళ్ళీ స్పృహ తప్పబోయాడు.
గాని నిర్మాత ఎదురుగ్గా బావుండదని ఆ ఆలోచన పోస్ట్ పోన్ చేసుకున్నాడు.
బాయ్ మరుక్షణంలో నిర్మాత చెప్పినవన్నీ ఓ పెద్ద ప్లేట్లో పెట్టుకోచ్చాడు.
"ఇదేమిటి?
బాటిల్సూ, సిగరెట్లూ, చికెనూ, ఫ్రాన్స్ తెచ్చావ్?
కాబరేలూ బీచ్ షికార్లూ కూడా రెండు ప్లేట్లూ తీసుకురా?"
అన్నాడు నిర్మాత.
"అవి ఆ బాతిల్లోనే మిక్స్ చేసేశారండీ!
పుచ్చుకుంటే కళ్ళముందు స్పష్టంగా కనవదతాయ్" వినయంగా చెప్పాడు బాయ్.
"ఔనాను" అనేసి పైకెత్తిన బాటిల్ దించి మూడ్ లోకి వచ్చాడు డైరక్టర్.More Desktop |
Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
తీరం చేరిన నావ
---డి.
కామేశ్వరి                                   వాణి సంగీత పాఠం పూర్తిచేసి వీణ కిందపెట్టి లేవబోతూంటే ఆదిశేషయ్యగారు గదిలోకి వచ్చారు-
సాధారణంగా ఆ గదిలోకి రాని ఆయన్ని చూసి వాణి కాస్త తొట్రు పడిలేచి నుంచుని నమస్కారం చేసింది "చూడమ్మాయీ రేపు కాస్త నాల్గుగంటలకల్లా వస్తావా-మా శుభకి పెళ్ళివారు వస్తున్నారు-దానిచేత వీణ పాడించాలి నీవు మరి" అన్నారాయన.
"నేనా.....నేనెందుకండి-శుభ పాడగలదుగా బిడియంగా అంది.
"ఆ....దాని మొహం- అదొకర్తే సరిగా పాడలేదు నీవుంటే దానికి ధైర్యం-"
వాణి యింకేం అనలేక అంగీకారంగా తల ఆడించింది ఆ మాట నిజమే- శుభ మూడేళ్ళుగా సంగీతం నేర్చుకుందన్నమాటే గాని ఆ పిల్ల కసలు సంగీతంపట్ల కుతూహలం లేదు- శ్రద్దాలేదు-
ఏదో తప్పదన్నట్టు తనున్నంతసేపూ టింగు టింగు లాడించి అయిందనిపిస్తుంది.
శుభ ఒక్కర్తే అయితే లాభంలేదని తను వుంటే తనతో ఆమె పాట కలిసిపోతుందన్నది ఆయన ఉద్దేశం అన్నది వాణికి అర్ధమైంది.
"సంగీతం అన్నది నేర్చుకున్నంత మాత్రాన వచ్చేస్తుందా తల్లీ- ఆ వాణీ కటాక్షం అందరికీ వుంటుందా మనసు-ఏకాగ్రత-సాధన- ఎన్ని సమకూడాలమ్మా ఆ సరస్వతీ దేవిని గొంతులోనే నిల్పుకోవాలి"- అనే తండ్రి మాటలు గుర్తువచ్చాయి వాణికి.
"నేను చేసిన మంచి పనుల్లో నీకు సంగీతం నేర్పడం తల్లీ ఆనాడు ఆ సరస్వతీ దేవే నాచేత వాణి అన్న పేరు పెట్టించి వుంటుంది-నీ పేరుకి సార్ధకత చేకూరింది"- వాణి పాడుతూంటే పరవశిస్తూ కళ్ళనీరు తుడుచుకునేవారు శాస్త్రిగారు-
తన పాండిత్యం అంతా ఉగ్గుపాలతోనే రంగరించి పోసినట్టు వాణికి ఏదో ఏటనించే సంగీత పాఠాలు ఆరంభించారు ఆయన-పట్టుమని ఐదేళ్ళు లేని వాణి గొంతు సాఫా-అని ఖంగున మోగుతూంటే ఆయన ఆశ్చర్యచకితులై చూసేవారు.
సంగీత పాఠాలు చెప్పించుకునే పిల్లలతోపాటు వాణినీ కూర్చోపెట్టేవారు.
ఆయన కొచ్చిన విద్య అంతా కూతురికి నేర్పారు-
వాణికి పదహారో ఏడు వచ్చేసరికి మెట్రిక్ తో పాటు సంగీత పాఠం పూర్తయింది.
"నా తల్లిచేత కచేరీలు చేయిస్తాను-
రేడియోలో పాడిస్తాను సంగీత పరీక్షలు కట్టిస్తాను.
కళాశాలలో ఉద్యోగం ఇప్పిస్తాను-చూస్తూండమ్మా-
ఒకనాడు తెలుగుపాట నిన్ను మించిన పాటగత్తె లేదని అనిపిస్తాను" ఆయన ఆశలకి, కోరికలకి ఊహాసౌధాలు కట్టుకుంటూ మురిసిపోయేవారు.
తండ్రి ఆలోచన వచ్చినప్పుడల్లా తన గురించి ఆయన కలలు గుర్తువచ్చి ఆమె మనసు గిలగిలలాడేది.
పట్టుమని పదహారేళ్ళేనా లేని వాణి మీద యింటిబాధ్యత అంతా పడేసి హఠాత్తుగా వచ్చిన గుండె నొప్పితో కన్నుమూశారు శాస్త్రిగారు-మెట్రిక్ పరీక్ష వచ్చిన వాణి తొమ్మిదో క్లాసు చదివే తమ్ముడు, ఆరోక్లాసు చదివే చెల్లెలు- దిక్కుతోచక విలపించే తల్లీ-చేతిలో దమ్మిడి లేని నిస్సహాయత.
ఆ పరిస్థితిలో దిక్కుతోచని వాణికి సంగీతమే తోడునీడ అయి నిల్చింది-తండ్రి చెప్పే పాఠాలు తను తీసుకుని కుటుంబాన్ని గట్టెక్కించడం మినహా మరే దారి కనపడ లేదు ఆమెకి.
మొత్తంమీద ఓ రెండొందలు సంపాదిస్తూ భుక్తికి లోటులేకుండా గుట్టుగా గౌరవంగా సంసారం లాగుతూంది వాణి.
*    *    *    *
"మూడన్నా కాలేదు అప్పుడే ఎటే బయలుదేరావు సత్యవతమ్మ ముస్తాబవుతున్న కూతురిని చూసి అడిగింది.
"వాళ్ళ శుభకి పెళ్ళివారు వస్తారటమ్మా ఆ పిల్లచేత పాడించడానికి రమ్మన్నారు" చీర కట్టుకుంటూ అంది.
"ఆ పిల్లకి పెళ్ళి వారు వస్తే నీకెందుకే?
"
వాణి నవ్వింది.
"నా పాటలో ఆ అమ్మాయి పాట కల్సిపోతుందని-వాళ్ళమ్మాయి సత్తా వాళ్ళకి తెలియదు.
చీరకట్టుకుని పౌడరు రాసుకుని బొట్టుపెట్టుకుంటున్న వాణిని చూసి సత్యవతమ్మ నిట్టూర్చింది-ఎవరి పెళ్ళి మాట కబురన్నా వింటే ఆవిడకి ఏదోలా వుంటుంది.
ఇరవై రెండేళ్ళున్న తన కూతురిపెళ్ళి గురించిన ఆలోచన వచ్చి ఆవిడగుండె కొట్టుకుంటుంది.
ఈ జన్మలో తను వాణి పెళ్ళిచెయ్యగలదా అనిపిస్తుంది.
ఏం పెట్టి పెళ్ళిచేస్తుంది-
నిత్యావసరాలకే కటకట లాడే తను పెళ్ళేం చేస్తుంది-పోనీ వాణి పాటచూసి ఎవరన్నా చేసుకోరా అన్న ఆశ వుండేది కొన్నాళ్ళు ఆవిడకి-
రెండు మూడు సంబంధాలు వాణి వద్దంటున్నా చూసిందావిడ- పాట చూసి పరవశించిన వాళ్ళుకూడా పిల్ల సామాన్యంగా వుండడం- పెళ్ళి ఖర్చులుకూడా తామే పెట్టుకోవల్సిన దుస్థితి గమనించి జారుకున్నారు-
దాంతో ఆవిడ ఆశ అడుగంటింది చేతికి అందివస్తాడనుకున్న కొడుకు ఒక్కొక్క క్లాసు రెండేసిసార్లు తప్పుతూ మెట్రిక్ మూడుసార్లు తప్పి మరి పరీక్షకి వెళ్ళుకుండా కూర్చున్నాడు-ఆదుకోవాల్సిన కొడుకు అసమర్ధుడిలా జులాయిగా తిరుగుతూంటే ఆడపిల్ల కష్టంమీద బతకాల్సివచ్చిన దౌర్భాగ్యస్థితికి కుమిలిపోవడం తప్ప ఏం చెయ్యలేని స్థితి చూసుకుని బాధపడ్తుంది సత్యవతమ్మ.
*    *
*    *More Desktop |
Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
ఇంటింటి కధ                                                                                                         డి.
కామేశ్వరి
తూరుపు తెల్లబడింది చల్లటి గాలి తిరిగింది.
రాత్రంతా వేడి గాడ్పులతో, ఉక్కతో, చెమటతో , దోమలతో నిద్రలేక దొర్లిన అందరూ ఆదమరచి హాయిగా నిద్రపోతున్నారు.
పాల వ్యాను చప్పుడు చేసుకుంటూ అప్పుడే వెళ్ళింది.
ఎంత నిద్రలో వున్నా కాంతమ్మకి పాలవ్యాను చప్పుడికి మెలకువ వచ్చేస్తుంది.
'అబ్బ కళ్ళు మూసినట్టే లేదు అప్పుడే నాలుగున్నరయిపోయింది'
అనుకుంది ఆవిడ. 'నాయనా ప్రసాదూ ....లేవరా, పాలు వచ్చేయి తెచ్చి పెట్టారా '
అంటూ కొడుకుని పిలిచింది.
ప్రసాదు నిద్దర్లోనే ఊ...ఊ....
అంటూ మూలిగి మరోవైపు తిరిగి దుప్పటి ముసుగు పెట్టేశాడు.
హాయిగా నిద్దర్లు పోతున్న పిల్లలని అంత తెల్లారే లేపి పంపడానికి కాంతమ్మకీ అయ్యో పాపం అనిపిస్తుంది.
పాపం రాత్రంతా ఎవరికి నిద్దర్లు లేవు ఉక్కతో, దోమలతో , అయినా పాలు తెచ్చుకోకపోతే తెల్లారదు గదా కొంపలో..."లేవరా బాబూ, మళ్ళీ అయిపోతాయి పాలు తెచ్చిచ్చి మళ్ళీ పడుకుందువుగాని లే....వెళ్ళండిరా నాయనా రోజు మిమ్మల్ని మేలు కొలుపులు పాడలేను" ఆవిడ ఆవలిస్తూ బద్దకంగా అంది.
"అబ్బ, శంకర్ గాడిని వెళ్ళమనమ్మా." ప్రసాదు మూలిగాడు.
"వాడి వారం గాందే వాడు వేడతాడా లేరా.
చప్పున వెళ్లిరా...'
అందావిడ విసుగ్గా "ఏమిటీ గోల' అన్నట్లుగా నిద్దట్లోనే గట్టిగా మూలిగాడు వెంకట్రావు గారు.
తండ్రి గొంతు వినగానే నిద్రమత్తు వదిలింది ప్రసాద్ కి. దుప్పటి తీసిపారేసి విసురుగా మంచం కింద తల్లి రాత్రి పెట్టిన బ్యాగు డబ్బులు తీసుకుని వెళ్ళాడు.
రోజూ యీగోల , వీళ్ళని బతిమాలుకునే కంటే పాలు తెచ్చిపెట్టే మనిషిని పెట్టుకుందా మనుకుందావిడ ఎన్నోసార్లు.
'యింట్లో యిద్దరు మగపిల్లల్ని పెట్టుకుని మరో పదిరూపాయలు తగలేస్తావా, ఏం ఆ మాత్రం పాలు తేలేని సుకుమరులా నీ కొడుకులు, పిచ్చి వేషాలు వేయకుండా యిద్దర్నీ చెరో రోజు వెళ్ళమను'
కసిరాడు వెంకట్రావుగారు.
తండ్రి భయానికి యిద్దరన్నదమ్ములు నీవేళ్ళు అంటూ నీవేళ్ళు అంటూ తగూలాడుకుంటూ ఆఖరికి ఒక్కొక్కరోక్క వారం తేవాలన్న నిర్ణయానికి వచ్చారు.
అ పది రూపాయలుంటే నాల్గు రోజుల కూర ఖర్చుకి వస్తుంది.
నాలుగు పత్రికలు కొనుక్కోవచ్చు ఓ సినిమాకి వెళ్ళవచ్చు అని, లెక్కలు పెట్టుకోవాల్సిన మధ్యతరగతి సంసారం వారిది.
ఐదుగురు పిల్లలతో ఆ పట్టణంలో గుట్టుగా సంసారం సాగించాలంటే , పెరుగుతున్న ధరల మధ్య ప్రతి యిల్లాలికి తలకిమించిన బరువయ్యే లోవర్ మిడిల్ క్లాసు సంసారం నడిపే సారధులు -
వెంకట్రావు - కాంతమ్మ దంపతులు.
వెంకట్రావు ఏబైయ్యోవడిలో పడినాయన.
లోవర్ డివిజన్ క్లర్కుగా చేరి యిప్పుడు పబ్లిక్ వర్క్సు దిపార్టు మెంటు లో హెడ్ అసిస్టెంట్ స్థాయికి ఎదిగాడు.
అయన ఉద్యోగంతో పాటు సంసారం ఎదిగింది.
ఖర్చులూ పెరిగాయి.
యిరవై పాతికేళ్ళ క్రితం నూటఎబై రూపాయలతో ఏ స్థాయిలో బతికారో యిప్పుడు ఏడు ఎనిమిది వందలు తెచ్చుకుంటున్నా అంతకన్న స్థాయి దిగిపోయింది .
ఆకాలం నాటి కోరికలు వేరు యిప్పటి అవసరాలు వేరు ప్రతివాళ్ళకి , ఏ ఫ్యానూ లేకుండా హాయిగా నిద్దర్లు పట్టేవి ఆనాడు అందరికీ.
రేడియో అనేది ఎక్కడో చూడడం తప్ప అవసరం అనుకోలేదు ఆనాటి వాళ్ళు.
చెప్పులన్నా లేకుండా నడిచి పోవడం నామోషి అనుకోలేదు ఆనాడు ఎవరూ.
ఫ్యానులు, రేడియోలు, గ్యాస్ స్టపులు, ప్రెషర్ కుక్కర్లు యిప్పుడు లగ్జరీస్ కాకుండా నిత్యావసర వస్తువులయి పోయాయి.
ఇన్ని రకాల బట్టలు, యిన్ని రకాల వేషాలు మాకు లేవు అంటారు.
ఆనాటి వాళ్ళు.
లేకపోతే మీ ఖర్మ యివన్నీ మాకు కావాల్సిందే అంటారు ఈనాటి పిల్లలు.
పండుగో పబ్బమో వస్తే యింటిల్లిపాది సినిమాకి వెళ్ళి ఆ ముచ్చట మరో పండుగ దాకా చెప్పుకునే ఆనాటి వాళ్ళు యినాడు వారానికి రెండు సినిమాలు చూస్తున్నారు.
పత్రికలు కొని చదవటం హాబి కాదు అలవాటుగా మారిపోయింది ప్రతి సంసారంలో , సినిమాలు పత్రికలు జీవితంలో ఒక భాగం అయిపోయాయి అందరికీ.
అడ, మగ అందరూ చదువులే.
మగపిల్లలతో పాటు ఆడపిల్లలకి చదువులే కాకుండ వేలకి వేలు కట్నాలు పోసి పెళ్ళిళ్ళు చెయ్యాల్సి వస్తుంది ప్రతివాళ్ళకి.
యీ పెరుగుతున్న ధరల మధ్య ఖర్చుల స్థాయిలో జీతాలు ఎదగక , ఎంత తెచ్చుకున్నా చాలక ప్రతిరోజూ రేపెలాగా గడుస్తుంది.
అవి బెంగ పెట్టుకునే వేలాది మధ్య తరగతి సంసారాల్లో వెంకట్రావు గారి సంసారం ఒకటి.
ఈ ఆర్ధిక చిక్కులో ఆయన్ని వయసుని మించినవాడిగా తయారుచేసాయి.
ఏబై నిండకుండానే మూడొంతులు జుత్తు తెల్లబడింది.
మీసాల దగ్గర నించి కలగలపు రంగులో తయారయ్యాయి.
ఎప్పుడూ ఏదో సమస్యలతో సతమతమయ్యే అయన మొహంలో సాధారణంగా నవ్వే కనపడదు.
అయన తినే తిండిని సమస్యలే మింగి కూర్చున్నట్టు అయన దవడలు పీక్కు పోయి, కళ్ళు లోతుకు పోయి వుంటాయి.
ఆయనకున్న సమస్యలు చాలనట్టు పెళ్ళయిన పెద్ద కూతురు వెళ్ళిన అర్నేల్లకే పుట్టిల్లు చేరింది.
వెంట తనతో పాటు మరో ప్రాణిని మోస్తూ, ఆ దెబ్బకి వెంకట్రావుగారు మరి లేవలేనంతగా కృంగిపోయారు.
పదివేలు ఖర్చు పెట్టి చేసిన పెళ్ళి ముచ్చట పదిరోజులు సంబరం అయి పాతికేళ్ళు కాకుండానే అన్ని ఆనందాలు కోల్పోయి తిరిగి వచ్చిన కూతురి మొహం చూచి ఓర్చుకునే శక్తి లేక యింటి పట్టునే వుండడం మానుకున్నారు.
తినే నోరు ఒకటి తగ్గి ఒక బాధ్యత తీరిందన్న సంతోషం నాల్గు రోజులే అయి ఒకరికి యిద్దరయి వచ్చిన కూతురి బాధ్యత.
పుట్టబోయే బిడ్డ బాధ్యత జన్మంతా తనదే అనుకునేసరికి అయన కాళ్ళు, చేతులు చచ్చుపడినట్లయి పోయాయి.
సంపాదించేది ఒకడు తినేది ఏడుగురు.
ఆ భారం రోజు రోజుకి పెరిగి అయన ఆ బరువు మోయలేనివాడిలా కృంగిపోసాగాడు.
More Desktop |
Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
తల్లి మనసు
డి. కామేశ్వరి
పావుతక్కువ తొమ్మిదయింది .
కమల గబగబ జడ అల్లుకుని, ముఖానికి యింత పౌడరద్దుకుని వంటింట్లోకి వెళ్ళింది.
పొయ్యి మీద యింకా ఏదో వుడుకుతూనే వుంది.
అత్తగారికింకా గిన్నెలతో కుస్తీ పడుతుంది.
వంటకాలేదన్న మాట! తెలిసినా అడిగింది కమల "వంటయిందాండి....
తొందరగా ఆఫీసు కెళ్ళాలి యివాళ ...
.
"
"ఆ! ఆ ! అవుతుంది.
చూస్తున్నావుగా నేనేం కూర్చున్నాన్నా!
అక్కడికీ రోజుకంటే అరగంట ముందే మడికట్టు కున్నాను.
ఉడకాలా వాటితో పాఫు నేనూ వుడుకుతానా?
ఇదిగో యీ పప్పుదింపి ఆ పులుసు పోపు కూరపోపు వేసి పెడ్తాను....
దిక్కుమాలిన కర్రలు మండి చస్తేనా?
ఊదిఊది నోరు పడిపోతుంది కళ్ళు పోతున్నాయి...." సుబ్బమ్మ దండకం మొదలుపెట్టింది.
ఈ భాగోతం రోజూ వినేదే కనుక కమల ఆ మాటలు వినకుండా పీటవాల్చుకుని కంచం పెట్టుకుని, మజ్జిగ గిన్నె దగ్గర పెట్టుకుంది.
"ఎంతవరకయితే అదే పెట్టేయండి.
తొమ్మిదిన్నరకి అక్కడుండాలి నేను.
ఇన్ స్పెక్టన్ వుంది.
"ఉదయమే చెప్పింది తొందరగా వెళ్ళాలని; అయినా ఆవిడకేం లెక్క!
వుండవే అలా కాళ్ళ క్రింద నిప్పులు పోసేస్తే ఎలా చస్తాను ----" అంటూనే పప్పులో యింక ఉప్పు వేసి కుమ్మి అదే యింక కంచంలో పడేసింది.
తీర్దానికి తీర్ధం ప్రసాదానికి ప్రసాదం లాంటి పులుసు కాస్త ఒగిన్నేలో పోసింది.
ఉమ్మగిల్లని అన్నం యింత పడేసింది కంచంలో .
"కూర అవనీయవు....
ఏం ఉద్యోగాలో నీవే చేస్తున్నట్టున్నావు.....
నిన్నటి చింతకాయ పచ్చడి వేయనా ...."
అదో యింత ముద్ద పడేసింది సుబ్బమ్మ.
కమల దేనికి జవాబియ్యకుండా ఊదుకుంటూ యింత పప్పు అన్నం కలుపుకుని తిని మజ్జిగ వేసేసుకుంది.
"అయ్యో రాత!
ఏమిటే ఆ తిండి " సుబ్బమ్మ నోరు వాగుతూనే వుంది.
కమలకిదేం క్రొత్తగాదు యీ యింట్లో ఏనాడో చెవులు, నోరు మూసుకోవడం అలవాటయింది కమలకి.
ఇదేం క్రోత్తా!
రోజూ ఆఫీసు వేళకి యింత వండి కంచంలో పెట్టడానికి ఆపసోపాలు పడుతుంది అత్తగారు, అక్కడికి కూరలు తరిగిస్తుంది, బియ్యం కడిగిస్తుంది .
మజ్జిగ త్రిప్పుతుంది.
గిన్నెలు కడిగి లోపల పెడుతుంది.
అన్నీ పొయ్యి దగ్గర అమిరిస్తే ఆ వంట కాస్తా వండటానికి పెద్ద కష్టపడిపోతున్నట్టు మాట్లాడుతుంది.
ఆవిడ మడికి పనికిరాదని వూరుకోడం గాని యీ మాత్రం వంట అరగంటలో వండి, తిని, ఆఫీసు కెళ్ళగలదు తను.
రోజూ యిలాంటి భోజనం అలవాటే, ఉడికీ ఉడకని పప్పు, ఉమ్మగిల్లని అన్నం, కాగీ కాగాని పులుసుతో ఏదో యింత నోట్లో పడేసుకుని అదర బాదరా అఫీసుకి పరిగెత్తడం తనకి ఆయనకీ అలవాటే రోజూ !
ఈతిండితో సాయంత్రం ఆఫీసు నుంచి ఇంటికి వచ్చేసరికి తోటకూరకాడల్లా వాడిపోవడమూ అలవాటే.
మధ్యలో అక్కడ త్రాగేది కప్పు కాఫీ!
"వాడెడి ?
వాడు రాకుండానే తినేసి పోతావుటే....
?
"
కమల జవాబు చెప్పకుండా కంచం ఎత్తి మూలపడేసి చేయి కడుక్కుంది.
ఆయనగారు తిన్నాక అవిస్తట్లోనే తినాలి.
పతివ్రతా ధర్మాలు నెరవేర్చాలంటే ఆఫీసుకి వెళ్ళడం ఎలా కుదురుతుంది?
ఈ మాత్రం తోచదు కాబోలు!
మొగుడంటే భక్తీ గౌరవం లేనట్టు లెక్క గాబోలు ముందు తింటే !
ఆఫీసులో ఇనస్పెక్షన్ వుంది.
తొమ్మిదిన్నరకి అక్కడ ఉండాలి.
రెండు బస్సులు మారి వెళ్ళాలి.
అప్పుడే తొమ్మిదయింది ...
ఆయనగారు వచ్చి అయన తిన్నాక తినాలంటే ఎలా కుదురుతుంది ?
కోపం వచ్చినా జవాబు చెప్పలేదు కమల.
గదిలోకి వెళ్ళి చెప్పులు తీసుకుని బేగు రుమాలు తీసుకుని గబగబ వెళ్ళింది వీధిలోకి.
గుమ్మంలోనే ఎదురు పడ్డాడు సుబ్బారావు .
సైకిలికి ఎడాపెడా సంచులు తగిలించుకుని "అప్పుడే ఎక్కడికి బయలు దేరావు?"
భార్యని చూసి అడిగాడు.
"ఆఫీసుకి.
"
"తొమ్మిదే అయింది ఎందుకా తొందర భోం చేసి వస్తాను, వుండు వెడదాం.
'
"నాకు పనుంది.
తొందరగా వెళ్ళాలి.
మీరు తర్వాత వెళ్ళండి.
' తప్పించుకొని మెట్లు డిగింది కమల.
"ఏమిటో ఆ అర్జంటు పని !
ముందెళ్ళి అందరితో బాతాఖానీ కొట్టాలా వెళ్ళు .....
వెళ్ళు....
అక్కడే కబుర్లు నీకోసం చూస్తుంటాయి.
"
"ఏదీ పోనీ పాపం బస్సులు అవి వంటరిగా మారలేదని" కమలకు వళ్ళు మండింది.
తీక్షణంగా చూసింది మొగుడి వైపు.
'అవును బాతాఖానీ కొట్టడానికే వెడుతున్నాను.
దారి వదలండి' రోడ్డు మీద అంతకంటే ఘాటుగా జవాబీయటం ఇష్టం లేక మొహం త్రిప్పుకుని వడివడిగా వెళ్ళింది కమల.
సుబ్బారావు భార్య వైపు కోపంగా చూసి లోపలికి వెళ్ళాడు.
బాతాఖానీ కొట్టడానికి వేడుతూందిట.....
'అందుకోసం గంటముందు తిండన్న తినకుండా ఆదరాబాదరా బయలుదేరింది !
హ ఏం మగాళ్ళు!
ఓ పావుగంట ముందు వెడితే ఎందుకోనని అనుమానం!
ఆఫీసులో మొగాళ్ళతో పెళ్ళాం ఖాతాఖానీ కొడుతుందేమోననే మొగాళ్ళు  భార్యని ఉద్యోగంలో ఎందుకు ప్రవేశ పెట్టడం!
భార్య తెచ్చే డబ్బు కావాలి!
కాని ....
ఆభార్య తోటి ఉద్యోగాస్తునితో నన్నా ఓ మాట మాట్లాడకూడదు నవ్వకూడదు.
తలవంచుకొని ఆఫీసుకెళ్ళి ఇంటికి రావాలి.
ఇంత సంకుచిత్వం మనసులో పెట్టుకుని పైకి పెద్ద ఆదర్శ వాదుల్లా అభ్యుదయ భావాలు గల వారిలా భార్యని ఉద్యోగం చేయిస్తున్నట్టు ఫోజు....! ....
హ బస్సులు ఎక్కలేదట!
ఏ బస్సులు ఎక్కకుండానే రెండేళ్ళ బట్టి ఉద్యోగం చేస్తుంది గాబోలు!
ఎంత చులకన .....
పెళ్ళాం అంటే ....More Desktop |  Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
కన్నీటికి వెలువెంత? (కథలు)                                                                                                 డి. కామేశ్వరి                                               ఉదయం పన్నెండున్నర సమయం.
సరోజినీదేవి మెటర్నిటీ హోమ్ లో డాక్టరు సరోజినీదేవి, ఎమ్.బి.బి.ఎస్.M.D గైనికాలజీ స్పెషలిస్ట్ -
ఉదయంనించి  పేషంట్లతో ఉక్కిరిబిక్కిరి అయి కాస్త ఊపిరి పీల్చుకొనే సమయం!
ఆవిడ నర్సు చాలా బిజీగా ఆ పూట లెక్కలు, వసూళ్ళు సరిచూసుకుంటూ తలక్రిందులయ్యే సమయం.
అలాంటి సమయంలో డాక్టరు సరోజినీదేవి తీరికని, నర్సు బిజీనీ చెదరగొడ్తూ ఆమెగారి కారు డ్రైవరు ఆవిడని విసిగిస్తున్నాడు పావుగంట నించి.
పదిహేను నిమిషాలనించి డ్రైవరు రంగయ్య చెప్పిందే చెపుతూ, అడిగిందే అడుగుతూ ప్రార్థించిందే ప్రార్థిస్తూ, ఆవిడ సహనాన్ని పరీక్షిస్తున్నాడు.
అయితే సరోజినీదేవి డాక్టరు!
అందులో ప్రైవేటు ప్రాక్టీసు కావడంవల్ల అనేక సమయాల్లో ఆవిడ చిరాకుని, కోపాన్ని పైకి కనిపించకుండా వుంచగలగడంలో చాలా ప్రాక్టీసు వుంది కనక మొహానికి నవ్వు పులుముకొనే మృదువుగానే రంగయ్య అభ్యర్థనని తిరస్కరిస్తూంది.
ఇక్కడ నాకెలా వీలవుతుంది చెప్పు రంగయ్యా?
నీవే చూస్తుంటావు పెద్దపెద్ద వాళ్ళందరూ వస్తూంటారు.
ఎప్పుడూ ఒక రూము అన్నా ఖాళీగా వుండగా చూశావా?
అంటూంది ఆవిడ ఆ అభ్యంతరంతో నయినా వదిలించుకోవాలని.
"అమ్మమ్మ. అలా అనకండమ్మగారూ.
దానికి రూములవీ ఎందుకమ్మా ఏ వరండాలో పక్కేసినా పడుంటుంది.
మీ చెయ్యి సల్లటిసెయ్యి, ఏదో మీ దయవల్ల ఈసారన్నా బిడ్డ దక్కుతాడని ఆశ! అంతకంటే ఏం లేదమ్మగారూ!" రంగయ్య జిడ్డులా పట్టుకుని అప్పటికి అరడజనుసార్లు వల్లించిన మాటే మరోసారి అన్నాడు.
"ఏమిటో నీ పిచ్చి, నీకెందుకు భయం.
పెద్దాసుపత్రిలో చేర్పించు.
నేను అక్కడి డాక్టర్లతో జాగ్రత్తగా చూడమని ఫోనుచేసి చెపుతా.
చూడు ఇక్కడికందరూ పెద్దపెద్దవాళ్ళు వస్తుంటారు....
ఇక్కడయితే చాలా ఖర్చవుతుంది మరి...
నీ పెళ్ళాన్ని ఎక్కడుంచడానికి అవుతుంది చెప్పు...
"
రంగయ్య దీనంగా చూశాడు.
"మీదయ.
మీరలా అనేస్తే నేనేం చెప్పగలను...
మూడుసార్లు ముగ్గురు బిడ్డలు_
పుట్టకుండానే ఇద్దరు పుట్టి ఒకడు పోయారు.
ఈసారన్నా బిడ్డ దక్కకపోతే దానికి పిచ్చెక్కిపోతుందమ్మగారూ....
"
"అబ్బబ్బ. నీగోల నీదేకాని నా మాట వినిపించుకోవుగదా.
నీ పెళ్ళానికేం ఫరవాలేదు.
నిన్న చూశాగా.
అంతాసవ్యంగానే వుంది.
మరో ఇరవై రోజుల్లో కాన్పు రావచ్చు.
నెప్పులు రాగానే ఆస్పత్రికి తీసికెళ్ళు.
నేను వెంటనే ఫోను చేస్తా వాళ్ళకి.
అక్కడ బాగానే చూస్తారు.
బిడ్డ చనిపోతే దానికి వాళ్ళేం చేయగలరు చెప్పు.
అనవసరంగా నీ భయంగాని....
ఇక్కడుంటే నేనుమాత్రం బిడ్డని బ్రతికించగలనా?....
"
రంగయ్య ఇంకేం చెప్పనన్నట్లు దిగులుగా చూశాడు.
నిరుత్సాహంగా....
"ఏదో మీకాడ పనిచేసే ఓడినికదా అని.
మీరు దయుంచుతారని అడిగానమ్మగారూ లేకపోతే మాలాంటివాళ్ళకి ఈ నర్సింగు హోము దరిదాపులకి వచ్చే అర్హతలేదని నాకు తెలియదా!
ఏదో మీరయితే నాకు భరోసా.
ధైర్యం అన్జెప్పి అడిగా నమ్మగారూ.... ....సరే మా రాతెట్లా వుంటే అట్లాగే అవుతుందిలెండి" అన్నాడు బాధగా.
అదే సమయంలో నిగనిగలాడ్తున్న ఓ పెద్ద నల్లనికారు వచ్చి మెటర్నిటీ హోము పోర్టికోలో ఆగింది.
ఆ కారుని దానిలోంచి దిగుతున్న ఖరీదయిన మనుష్యులని చూడగానే "ఆ....ఆ....సరేసరే తర్వాత చూద్దాంలే....
ఇంకా టైముందిగా ఆ వేళకి ఖాళీ వుంటే డెలివరీ ఇక్కడే చేయిస్తాలే....
ఇంక వెళ్ళు ఎవరో వచ్చారు" అంటూ హడావుడి పడింది సరోజినీదేవి.
ఆ కాస్త మాటకే రంగయ్య మొహం కళకళలాడింది.
"దేవుడు మిమ్మల్ని సల్లగా చూస్తాడమ్మగారూ...."
అంటూ కళ్ళు తుడుచుకుంటూ వెళ్ళిపోయాడు.
సూటు బూటుతో వున్న ఏభై దాటిన ఆయన, ఆయన వెనకాల పట్టుచీరెలో నలభై దాటిన స్త్రీ, ఆవిడ ప్రక్కన నెలలునిండి అతి సుకుమారంగా కన్పిస్తున్న ఓ యువతిని గదిలోంచే చూసింది సరోజినీదేవి.
వచ్చినవాళ్ళ అంతస్థుల్ని__ వాళ్ళ కార్లనీ, ఖరీదయిన బట్టల్ని చూసి నిర్ణయించడం సరోజినీదేవికి అలవాటయిన పని__ గుమ్మంలో వాళ్లని చూస్తూనే రోగం తెల్సుకోకుండానే వాళ్ళ బిల్లుల్ని మనసులో నిర్ణయించుకోడం సరోజినీదేవి హాబీ!
ఇప్పుడు ఖరీదయిన ఇంపాలాకారు రెపరెపలాడే సిల్కుచీరాలు చూస్తూనే ఎన్నో పచ్చనోట్లు ఆమె మనసులో కదలాడాయి.
మామూలు అలవాటు ప్రకారం ముందుగదిలో నర్సు వచ్చిన పేషెంట్లని రిసీవ్ చేసుకొని ఎందుకొచ్చారో, పేరేమిటో, వూరేమిటో వివరాలు అడిగి, ముందుగా అప్పాయింట్ మెంటు అది ఉందోలేదో మొదలయిన లాంఛనాలన్నీ పూర్తిచేసిగాని డాక్టరు దగ్గిరకి తీసికెళ్ళదు.
అలా తీసికెళ్లిన పేషెంట్లని డాక్టరు అతి బిజీగా ఏదోరాస్తూ మధ్యలో వచ్చిన వారికేసి చూడకుండానే చేయి వూపుతుంది కూర్చోమని.
ఆ తరువాత ఆ రాసే బ్రహ్మరాత ఆపి తలెత్తి అతి మనోహరంగా ఓ నవ్వునవ్వి పేషెంట్లని సమ్మోహితులని చేస్తుంది.
ఆ తర్వాత అసలు కార్యక్రమానికి నాందీగా, "వాట్ కెనయ్ డూ ఫర్ యు" అంటూ అతి వినయంగా,అ అతి శ్రద్ధచూపుతూ వారికోసమే తనక్కడ ఎదురుచూస్తూ కూర్చున్నట్లు అడుగుతుంది.
ఆ రోజూ అదే తంతు జరిగింది.
ఆ వచ్చిన పెద్దమనిషి గొంతు సవరించుకొన్నాడు....
"ఈ అమ్మాయ్, మా అమ్మాయి....
తొమ్మిదో నెల వచ్చింది....
ఓసారి చూపించి రూము కాస్త ముందుగా బుక్ చేసుకుందాం అని....
"
"మంచిపని చేశారు.
మా నర్సింగ్ హోంలో కనీసం పదిహేను రోజుల ముందన్నా రూము రిజర్వ్ చేసుకోకపోతే ఖాళీ వుండదు...."
అంది సందు దొరగ్గానే తనెంత బిజీ డాక్టరో వివరిస్తూ.
"ఆ....ఆ....
అలా అనే మేమూ విన్నాం.
అందుకేవచ్చాం.
మీరోసారి అమ్మాయిని చూసి ఏ తేదీల్లో పురుడు రావచ్చో చెబితే రూము రిజర్వ్ చేసుకుంటాం...." అన్నాడాయన.
"ఆ....
అలాగే నీ పేరేమిటమ్మా...."
ఆ అమ్మాయి వంక తిరిగి నవ్వుతూ ప్రశ్నించింది సరోజిని.
ఆ అమ్మాయి వచ్చిందగ్గరనుంచి చాలా అనీజీగా కూర్చుంది.
పాలిపోయినట్లున్న మొహంలో ఏదో బెదురు ఆదుర్దా కాక ఇంకా ఏవేవో భావాలు ఆమె మొహంలో మెదలడం డాక్టరు దృష్టిని దాటిపోలేదు.
తప్పుపని చేసిన పసిపిల్ల తల్లి దృష్టినుంచి తప్పించుకొన్నట్లుగా ఆమె చూపులు బెదురుతూ ఇటూ అటూ చూస్తున్నాయి.
డాక్టరు ప్రశ్నకి ఆ అమ్మాయి బదులు తల్లి జవాబిచ్చింది.
అమ్మాయి పేరు "మాధవి" అంది.
"అమ్మాయికి మొదటి కాన్పేనా!
అల్లుడుగారేంచేస్తున్నారు?
"
ఆయన, ఆవిడ చప్పున మొహాలు చూసుకున్నారు.
జవాబు చెప్పడానికి గుటకలు మింగారిద్దరూ.
అలాంటి ప్రశ్నలు అడగడం అలవాటుతప్ప వాళ్ళ జవాబులు వినే ఓపిక, ఇంటరెస్ట్ లేని సరోజినీదేవి వాళ్ళు జవాబు ఈయడానికి గుటకలు మింగడం చూడలేదు.
"ఆ....
మొదటి కాన్పే." అన్నాడాయన కాస్సేపటికి.
అప్పటికే కుర్చీలోంచి లేచి "నర్స్ అమ్మాయిని గదిలోకి తీసికెళ్ళు" అంది డాక్టరు.
అమ్మాయిని పరీక్షించడం అయ్యాక....
"అమ్మాయి చాలా బలహీనంగా వుంది.
మందులు టానిక్కులు అవి ఏం ఇప్పించడం లేదా?
"
అంది అలవాటయిన ఆదుర్దాని గొంతులో చొప్పించి.
డాక్టరుకి అలా అనడం అలవాటు.
మామూలు అని తెలియని తల్లిదండ్రులు ఆందోళనగా మొహాలు చూసుకున్నారు.
More Desktop |
Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
కొత్తనీరు
--డి.కామేశ్వరి
"ఎవరి దగ్గిర నించండీ ఉత్తరం?" చదువుతున్న భగవద్గీత పక్కన పెట్టి అప్పుడే పోస్టుమాన్ తెచ్చియిచ్చిన ఉత్తరాన్ని చదువుతున్న జగన్నాథంగారిని అడిగింది పార్వతమ్మ వత్తులు చేసుకుంటూ.
"పెద్దవాడి దగ్గిరనించి!
"
"ఏం రాశాడు?
....దసరాకి వస్తామన్నారా?...."
వత్తులు చేయడం ఆపి కుతూహలంగా అడిగింది పార్వతమ్మ.
"హుఁ!....
ఇలాంటి గొడవలు వస్తాయని నాకు తెలియదూ!....ఎంతయినా వాడికంటే పాతికేళ్ళు ముందు పుట్టిన వాడిని....కాస్తో కూస్తో లోకజ్ఞానం లేకుండా చెప్పానా అప్పుడు! ...చెపితే విన్నాడా?
పెద్దవాళ్ళ మాట వినక బాగుపడిందెవడు?
....ఎందుకు చెప్పారో అన్న జ్ఞానం వుందా అప్పుడు?" ...
"ఏమిటయిందండీ!.....
ఏం రాశాడు?" ఆత్రుతగా చూసింది పార్వతమ్మ.
"ప్రేమ, ప్రేమ అని వల్లించాడు!
తల్లి దండ్రుల మాట కాదని చేసుకున్నాడు.
కాని, ముందు చూపు ఏమన్నా వుండి ఏడిసిందా అప్పుడు?...."
ఉత్తరం క్రిందపడేసి కళ్ళజోడు తీసి పంచతో తుడుస్తూ భార్యవైపు చూశారు ఆయన.
"అబ్బ! ....
ఏం జరిగిందో చెప్పకుండా....
ఎప్పుడో జరిగి పోయిందానికి బాధపడడం ఎందుకు! ...." విసుక్కుంది పార్వతమ్మ.
"ఎప్పుడో జరిగిన దాని ఫలితం యిప్పుడు అనుభవానికి వచ్చింది అబ్బాయిగారికి." వెటకారంగా అన్నారు ఆయన.
"నీ మనవరాలు పెళ్ళీడు కొచ్చిందా? ....
ఇప్పుడు తెలుస్తూంది కష్టం.
నిష్ఠూరం!" ....
"ఏమిటండీ యీగోల....అసలు సంగతి చెపుతారా చెప్పరా?".....విసుగ్గా అడిగింది పార్వతమ్మ.
"ఏముందే చెప్పడానికి?.....ఇంకా బోధపడలేదూ?.....ఉష పెళ్ళీడు కొచ్చిందా!
దాని పెళ్ళి ఓ సమస్య అయిందట వాడికి.
వాడు.
వాడి భార్య ఏకాభిప్రాయానికి రాలేక పోతున్నారట.
వీడేమో తెలుగు సంబంధాలు చూస్తున్నాడట.
మీనాక్షేమో ససేమిరా అరవ సంబంధమే చేయాలంటుందిట!
వాళ్ళ దూరపు బంధువు లిద్దరు మంచి ఉద్యోగాలలో వున్నారట.
వాళ్ళలో ఒకరి కిచ్చి చేయమంటుందిట.
మనవాడు తెలుగు సంబంధమే చేస్తానంటాడట.
వాళ్ళిద్దరి తగువు అలా వుండగా యీ మధ్య వచ్చి చూసిన రెండు మూడు సంబంధాలవాళ్ళు తల్లి, తండ్రి వేరువేరు జాతులని తెలియగానే చేసుకోడానికి యిష్టపడలేదట.
అరవ వలలు తెలుగువారి క్రింద జమ కడుతున్నారని, తెలుగువాళ్ళు అరవవారి క్రింద జమకట్టి చేసుకోడానికి యిష్టపడడం లేదని రాశాడు.
ఈ విషయం అంతా ఓ సమస్యగా తయారయిందిట!
ఇంతేకాక నీ మనవరాలు తల్లిదండ్రుల యిద్దరి మాట కాదనలేక ముందు వూరుకున్నా, యిప్పుడు మొండికెత్తి వాళ్ళిద్దరు చెప్పిన సంబంధాలూ తన కక్కరలేదని తన పెళ్ళి తనే యిష్టం వచ్చిన వాడితో చేసుకుంటా నంటూందిట! ....
ఇదీ సంగతి!
'అమ్మాయికి మీమీద గౌరవాభిమానాలు వున్నాయి.
చెపితే మీమాట కాదనదు.
దానికి నచ్చచెప్పి ఒప్పించి, ఏదన్నా మంచి సంబంధం చూసి పెళ్ళి కుదర్చమని రాశాడు రామం" అని జగన్నాథంగారు ఉత్తరం సారాంశం భార్యకి వివరించారు.
"ఆఁ.....వాడు మనమాట విన్నాడా....
వాడి కూతురు వినబోతుందనడానికి?....ఈ
కాలపు పిల్లలు యింకో రెండాకులు ఎక్కువే చదువుకున్నారు"....పార్వతమ్మ గొణిగింది.
"ఉషని నాలుగైదు రోజుల్లో ఏదో వంకతో మీ దగ్గిరకి పంపుతాను.
నెమ్మదిగా దానిని దారిలోకి తీసుకువచ్చే బాధ్యత మీదే" అని రాశాడు.
అబ్బాయిగారికి యిప్పటికయినా తెలిసిందన్నమాట.
ఇలా జాతి మతాలు చూసుకోకుండా పెళ్ళిళ్ళు చేసుకుంటే వచ్చే అనర్ధాలేమిటో.....అంతే, తనదాకా వస్తేగాని తెలియదు.
తల్లి తండ్రుల బాధ యిప్పటికి తెలిసిఉంటుంది వాడికి." నిష్ఠూరంగా అన్నారు ఆయన.
గతం గుర్తుకు తెచ్చుకుంటూ.
*    *
*
పాతికేళ్ళ క్రితం!
"నే నా అమ్మాయికి మాటిచ్చాను.....ఇప్పుడు మీకోసం యిచ్చినమాట వెనక్కి తీసుకోడం నావల్ల గాదు!....ఆ అమ్మాయి.
నేను పెళ్ళిచేసుకుందామని నిశ్చయించుకున్నాం.
ఆ సంగతి చెప్పడానికే వచ్చాను యిప్పుడు!...."
ఇంజనీరింగు ప్యాసయి, మద్రాసులో ఏదో కంపెనీలో పనిచేస్తున్న రామం ఓసారి సెలవలకి వచ్చినపుడు తల్లి పెళ్ళిమాట ఎత్తగా తన మనసులో సంగతి బయటపెట్టాడు.
ఆరోజు మధ్యాహ్నం మూడు గంటలకి సెలవలకి యింటికి వచ్చిన పెద్దకొడుకుని ఆప్యాయంగా పీటమీద కూర్చోపెట్టి వేడివేడి బజ్జీలుచేసి పెడుతూ, పార్వతమ్మ అంది.
"ఏం రా చదువు అవాలి అన్నావు.
అయింది, ఉద్యోగం అవాలన్నావు.
అదీ అయింది -
ఇంక పెళ్ళికి ఏ అభ్యంతరం లేనట్లేనా?
ఇంకెన్నాళ్ళురా పెళ్ళి పెడాకులు లేకుండా కూర్చుంటావు!
పాతికేళ్ళు కూడా నిండిపోతున్నాయి.
ఆ సంబంధాల వాళ్ళందరూ మీ నాన్నకి రోజుకో ఉత్తరం రాసి ప్రాణాలు తీస్తున్నారు!
ఆడపిల్లల వాళ్ళని అలా అన్నాళ్ళు సందిగ్ధంలో పెట్టడం మనకి భావ్యం కాదు.
"
"వాళ్ళని అలా కాచుకు కూర్చోమని ఎవరన్నారు?"
బజ్జీలో ఉల్లిపాయ కొరుకుతూ ఉన్నాడు రామం.
"బాగుందిరా.
ఏదో వాళ్ళ ఆశ వాళ్ళది!
ఆడపిల్లలు గల వాళ్ళ ఆత్రుత నీకు ఎలా తెలుస్తుంది?
మన పిల్ల పెళ్ళికి మనం ఆరాటపడలేదూ!
నీవేదో తేలిస్తే మీ నాన్న వాళ్ళకి రాస్తారు.....ఎలాగూ వచ్చావు....పోనీ ఓసారి వెళ్ళి ఆ నాలుగు సంబంధాలూ చూసుకువద్దాం..
.ఏది నచ్చితే అది చేసుకోవచ్చు...."
కొడుకు మొహం లోకి ఆశగా చూస్తూ అంది పార్వతమ్మ.
రామం మౌనంగా ప్లేటు వంక చూస్తూ వూరుకున్నాడు.
మౌనం అర్ధాంగీకారం క్రింద తీసుకొని ఉత్సాహంగా అంది పార్వతమ్మ.
"అయితే మీ నాన్నని వాళ్ళకి టెలిగ్రాంలు యిమ్మంటాను ఎల్లుండి దశమినాడు వస్తామని."...
"అమ్మా!" ఏదో చెప్పాలని ఆరాటపడ్డాడు రామం.
గొంతు సవరించుకున్నాడు.
"ఏమిటిరా.....
ఏమిటి నీ నాన్పుడు?
"
"అది కాదమ్మా.....యీ సంబంధాలు ఏవీ చూడనక్కరలేదమ్మా.
నేను చూడను.
"
ఆశ్చర్యంగా చూపింది పార్వతమ్మ.
"అదేమిటిరా.
చూడకపోతే ఎలా!
చూడకుండా సంబంధాలు ఎలా కుదురుతాయి?
అందులో యిద్దరు పిల్లలు బాగుంటారుట.
ముఖ్యంగా ఆ కాకినాడ పిల్ల చాలా బాగుంటుందిట.
చూశాక నచ్చక పోతే మానేయవచ్చు.
కాని చూడకపోతే ఎలా!.....
"
"అదికాదమ్మా ....
నేను....నేను..."
తడబడ్డాడు రామం.
"ఏమిటి నీ సందేహం?
చెప్పు.
"
"సందేహం కాదమ్మా.
నేను మెడ్రాసులో ఓ పిల్లనిచూశాను.
మా స్నేహితుడి చెల్లెలు.....ఆ
అమ్మాయిని చేసుకుందామని"...
"ఎవరి పిల్ల!
పోనీ ఆ అమ్మాయి నీకు నచ్చితే ఆ పిల్లనే చేసుకుందువుగాని.....ఆ
అమ్మాయి బాగుంటుందా?
మంచి సంప్రదాయమేనా?
వాళ్ళింటి పేరు ఏమిటి?
ఆ తండ్రి పేరూ అదీ చెప్పు.
మీ నాన్నకి చెపుతాను...."
ఉత్సాహంగా అంది పార్వతమ్మ.
కొడుకు పెళ్ళి కుదిరిపోయిందన్న సంబరంతో.
"అమ్మా!
వాళ్ళు తెలుగు వాళ్ళు కాదమ్మా!
తమిళులు. అయ్యర్లు.
అరవబ్రహ్మణు లన్నమాట!" బెరుకుగా తల్లి వంక చూస్తూ అన్నాడు రామం.
"ఆఁ!...."
పార్వతమ్మ తెల్లబోయింది.
అయోమయంగా చూసింది.
ఏం మాట్లాడాలో తెలియక ఒక్కనిమిషం అలా చూస్తూ వుండి పోయింది.
More Desktop |  Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
మధుపం
డి. కామేశ్వరి.
"వదినా, మీ ఫ్రెండ్ అఖిల ఎలా వుంటుంది చూడ్డానికి.
నీవు చెప్తుంటావు మంచి తెలివైంది, ఏక్టివ్ గా , స్మార్ట్ గా వుంటుందంతావు.
అందంగా కూడా వుంటుందా?" నిత్య అడిగింది వదినగారిని.
మహిమ కళ్ళెత్తి ఆడపడుచు వంక కాస్త అనుమానంగా, మరికాస్త ఆశ్చర్యంగా చూస్తూ "ఎందుకు, ఎందుకలా అడిగావూ?
"
"ఊరికే , చెప్పు వదినా, నేనెప్పుడూ చూడలేదుగా ఆవిడని.
ఆవిడ భర్త మా బాస్ గదా కుతూహలంగా అడిగా అంతే....
"
'అఖిలకేం , అందం అంటే, అద్భుత సౌందర్యవతి అనను -
కాని నవ్వు మొహం, కళ్ళైన మొహం, మంచి వత్తు జుత్తు .....
అన్నింటికంటే ఎక్స్ ప్రేసివ్ కళ్ళు -
మొహం చూడగానే తెలివైనదని, మంచి ఆకర్షణ వుందన్నది అందరికి తడ్తుంది.
నలభై ఏళ్ళు వచ్చినా యింకా చక్కని ఫిగర్ మెయిన్ టైన్ చేస్తూ స్మార్ట్ గా వుంటుంది.
కాలేజీలో ఉన్నప్పుడు ఎంత లైవ్లీగా వుండేది .
మంచి స్నేహితురాలు .....
అందరితో కలుపుగోలుగా వుండి సెంటర్ పాయింట్ లా వుండేది ...
.
"
"మరి అంత చక్కని , మంచి భార్య వుండగా ....
యిదెం రోగం ....."
చటుక్కున ఆగిపోయింది నిత్య, మహిమ చురుగ్గా చూసి.....
"ఏమిటి ,. ఏమంటున్నావు ....'
అంది.
నిత్య చూపు తప్పించి, "అబ్బే ఏం లేదు ....
వూరికే ....'
అంది.
"ఊరికే ఏం అడగలేదని నాకు తెలుసు చెప్పు .....
ఏమిటి విషయం ఎవరి గురించి మాట్లాడుతున్నావు చెప్పు.
ఫరవాలేదు.
"
"వదినా, మా ఆఫీసులో మేధ అని రెండు మూడు నెలల క్రితం ఓ అమ్మాయి జాయిన్ అయింది.
ప్రస్తుతం కార్తీక్ గారి పర్సనల్ సెక్రటరీ..
.
"
'అయితే" అనుమానంగా అడిగింది మహిమ. నిత్య కాస్త ఆగి ....
'వదినా కార్తీక్ గారు మేధ....
ఇద్దరూ చాలా క్లోజ్ గా వుంటున్నారు....
'
"ఛ....ఛ....
అదేంటి కార్తీక్ అలాంటివాడెం కాదు.
అఖిల అతను యిద్దరూ చాలా హాపీ కపుల్.....
అయినా అతడేమన్నా చిన్న కుర్రాడేంటి.
నలబై దాటినవాడు.
ఇద్దరు కాలేజీ గోయింగ్ పిల్లలు.....
అలాంటిదేం ఉండదు.
పర్సనల్ అసిస్టెంట్ కనుక యిద్దరూ ఒకరితో ఒకరు
ఎక్కువ మాట్లాడవలసి వస్తుంది గదా!
"
"వదినా, ఏమిటి అవన్నీ నాకు తెలియవంటావా, నేనేంటి అందరూ చెప్పుకుంటున్నారు.
అందరికన్నా ఆఖరికి నాకు తెల్సింది.
ఇదివరకు సౌమ్య అనే అమ్మాయి పర్సనల్ సెక్రటరీగా ఉండేది.
ఎంత హుందాగా వుండేది.
ఏమిటో ఈ మేధని చూస్తేనే అదోరకంగా అన్పిస్తుంది.
'
"మీకందరికీ యిలాంటి అనుమానం రావడానికి ప్రత్యేక కారణం వుందా.
ఎవరన్నా ప్రత్యక్షంగా ఏదన్నా చూశారా.
వూరికే ఊహాగానాలు....
"
"మా కొలీగ్ అనంత్ ఆదివారం ఓ రెస్టారెంట్ కి ఫ్యామిలి తో వెడితే వీళ్లిద్దరూ డిన్నర్ తీసుకుంటున్నారుట.
ఇతన్ని చూసి కార్తీక్ కాస్త తడబడ్డాడుట.
ఇంకోసారి లలిత అన్న రిసెప్షనిస్టు యిద్దరూ కారులో వెళ్తుంటే చూసిందిట.
ఎవరి దాకానో ఎందుకు నేను చూసా ప్రత్యక్షంగా ....'
ఆగిపోయింది నిత్య.
"ఏం చూశావు?"
కళ్ళు చిట్లించి చూసింది.
నిత్య తలదించుకుంది.
"వదినా ఓ రోజు నా ప్రాజెక్టు తాలూకు సి.డి.
కార్తీక్ గారి టేబుల్ మీద వుందని మా ప్రోగ్రాం ఎనాలసిస్ట్ చెపితే తెచ్చుకోడానికి వెళ్ళాను.
కార్తీక్ గారు ఇంకా రాలేదనుకుని తలుపు తట్టకుండానే తలుపు తోశాను.
కార్తీక్ గారు కుర్చీలో కూర్చుంటే ఈవిడ గారు కుర్చీ వెనుక నుంచీ అయన భుజాల మీద చేతులాన్చి తలలు దగ్గర చేసికొని తన్మయత్వంతో మాట్లాడుకుంటున్నారు.
నేను, నాతో పాటు వాళ్ళూ షాకయ్యారు.
నేను వెనక్కి పారిపోయి వచ్చేశాను గాభారాపడి....
"
మహిమ తెల్లపోయింది . నిజం ......
నిజంగా.....కార్తీక్....."
నమ్మలేనట్టు అడిగింది.
"అవును వదినా, పబ్లిక్ గా ఆఫీసు టైం లో ఎంత నిర్బయంగా ఇద్దరూ .....
లక్కీగా నేను అఖిల గారి స్నేహితురాలి ఆడపడుచునని కార్తీక్ గార్కి తెలియదులే....
ఆరోజు నా మొహం ఆయనకేలా చూపాలో అర్ధం కాలేదు....
కార్తీక్ గారు బయటికి వచ్చి చాలా గంభీరంగా నా క్యాబిన్ వైపు చూపు విసిరి వెళ్ళిపోయారు.
"
వింటున్న మహిమ మొహం నల్లబడింది.
'ఛీ .....
శుభ్రమైన పెళ్ళాం, టీనేజ్ పిల్లల్ని పెట్టుకుని యీ కుర్ర వేషాలేమిటి.
పెద్ద పొజిషన్ లో వుండి ఇంత చీప్ గా ఛా....
"
'అది సరే ....
యింత జరుగుతున్నా మీ అఖిలగారేమిటి అలా నిమ్మకు నీరెత్తినట్టు వుంది.
"
'దానికేం తెలుస్తుంది .
ఆఫీసులో జరిగే భాగోతం ...
.
"
"సెల్ ఫోన్ లో ఎస్సేమ్మేస్ లు చూసి ఉండకపోవచ్చు......'
నిత్య నెమ్మదిగా అంది.
మహిమ ఆశ్చర్యంగా చూసింది.
"ఎస్సెమ్మెస్ లా....
ఎవరు పంపారు .
నీకెలా తెలుసు?
"
"నేనే పంపానోదినా....
నాకెందుకో పాపం అఖిలగారినిలా మోసం చేయడం బాధనిపించింది.
ఆవిడకి సంగతి తెలియాలి కనీసం.
తరువాత అవిడిష్టం ఏం చేసినా అనిపించి వరుసగా మూడు రోజులు పంపించాను.
ఆవిడవి చూసి వుంటే కుతూహలం కోసమన్నా నానేంబరుకు ఫోను చేసి ఎవరు పంపారన్నది తెల్సుకునేదిగా....
"
"దానికి తెలియజేయడం సరి అయినపనా, పాపం అనవసరంగా దాని మనసు బాధపడ్తుంది .....
నీవు నాకు ముందుగా ఎందుకు చెప్పలేదు.
పాపం అఖిలకిదంతా తెలిస్తే ఎలా తట్టుకుంటుంది.....
నీవు ఎస్సెమ్మెస్ లు పంపకుండా వుండాల్సిందేమో....
"
"అదేమీటోదినా, ఓ భార్యగా భర్త ప్రవర్తన తేల్చుకోవలసిన అవసరం లేదా!" మహిమ అయోమయంగా, నిస్సహాయంగా చూసి ...."ఆలోచించాలి, దాంతో చెప్పాలో వద్దో ఆలోచిస్తాను..."                                  *    *
*    *
సెల్ ఫోన్ లో పేరుకుపోయిన ఎస్సెమ్మెస్ లు ఒక్కొక్కటి డిలీట్ చేస్తూ పోతుంటే ఓ ఎస్సెమ్మెస్....
తెలుగు అక్షరాలని ఇంగ్లీషులో రాసిన ఆ మెసేజ్ చూసి టక్కున ఆగిపోయింది అఖిల.....
"ఆఫీసులో, సెక్రటరీ మేధతో మీ వారి ప్రేమాయణం గురించి మీకు తెలుసా, కళ్ళు తెరచి చూడండి.
శ్రేయోభిలాషి...."
తారిఖు చూసింది.
ఎప్పుడో నాల్గు రోజుల క్రితం యిచ్చింది.
ప్రం నంబరు చూసింది.
తెల్సిన నెంబరులా అన్పించలేదు.
ఒక్క క్షణం ....
ఆగి ....
డిలీట్ చేయకుండా సేవ్ చేసి యింకా ముందుకి వేడ్తుంటే మరో రెండు మెసేజ్ లు కన్పించాయి.
మొన్న నిన్న తారీఖులతో ....
అదే నంబరు.అదే మెసేజ్.....
ఆఖరుదానిలో మరో వాక్యం....
"ఇదేదో జోక్ కాదు నిజం" అని వుంది.
మిగతావన్నీ డిలీట్ చేసి ఆ మూడు సేవ్ చేసింది అఖిల. పిచ్చి పిచ్చి మెసేజ్ లు రోజుకు ఎన్నో వస్తాయి.
ప్రకటనలు, జోక్ లు, సెల్ ఫోన్ ఆఫర్లు అవన్నీ చదివే తీరిక వుండదు.
ఆఫీసు కారులో వెనుక సీటులో , కూర్చుని ఒక్కసారి డిలీట్ చేసి పడేస్తుంది.
అలా ఆఫీస్ కెళ్ళే నలబై నిమిషాల ప్రయాణంలో ఇమేయిల్స్, సెల్ ఫోన్ మిస్ డ్ కాల్స్, మేసేజ్ లు చదువుతూ వుంటుంది.
ఇంట్లో టిఫిన్ తినే టైము కూడా లేక రెండు శాండ్ విచ్ లు టిఫిన్ బాక్స్ లో తెచ్చుకుని కారులోనే ఓ అరటి పండు తిని బ్రేక్ ఫాస్ట్ అయిందని పిస్తుంది అఖిల. ఉదయం ఐదున్నరకి లేచి కాఫీలు, టిఫిన్లు, నల్గురికి లంచ్ బాక్స్ లు , టిఫిన్ బాక్సులు కట్టి, స్నానం చేసి ఆదరాబాదరా ముస్తాబై గృహిణి అవతారం చాలించి కార్పొరేట్ ఉద్యోగినిగా కారెక్కి ఆ నలభై నిమిషాల్లో పేపరు కూడా చదవడం ముగించి, తలెత్తకుండా ఐదు వరకూ పని పని, ఏ ఆరుకో బయలుదేరితే ఓ గంట గంటన్నర ప్రయాణం చేసి ఇల్లు చేరి మళ్ళీ ఇంట్లో గృహిణి అవతారం మధ్య నలిగిపోయే వేలాది మంది గృహిణుల్లో అఖిల ఒకరు.
ఇలాంటి ఎస్సెమ్మెస్ లు చదివి పట్టించుకునే తీరిక లేని బిజీ లైఫ్ అమెది.
ఆ మెసేజ్ ఎంత వద్దనుకున్నా ఆమెలో ఇంతో అంతో కలవరం రేపింది.
అందులో ఎంత నిజం అన్నది ఆలోచించే టైము ఓపిక లేవు ఆమెకి.
మనసులో ఓ మూల ఆ వార్త స్థానం సంపాదించుకుంది ఆమెకు తెలియకుండానే.
*    *
*    *
"హల్లో ....
నా నెంబరుకు మెసేజ్ వచ్చింది మీ నెంబరు నుంచి.
దయచేసి మీరెవరో , అలాంటి మేనేజ్ ఎందుకు ఇచ్చారో చెప్పగలరా....
!
"
ఒక్క క్షణం అటునించి నిశ్శబ్దం......
"హల్లో ప్లీజ్ , మీరెవరు , నాతో గేమ్స్ ఆడుతున్నారా.....'
అఖిల కాస్త గట్టిగా అడిగింది....
"ధైర్యముంటే చెప్పండి మీరెవరో....
అందులో నిజానిజాలెంతో చెప్పండి.
"
"మేడమ్ ....మీతో గేమ్స్ ఆడవల్సిన అవసరం నాకేం లేదు.
మీ శ్రేయోభిలాషిగా మీకీ విషయం తెలియాలని చెప్పాను.
నమ్మీదీ మానేదీ మీ ఇష్టం...."More Desktop |  Mobile Help |
Site Map |
Site Tour |
Recommend | Reminder |
FAQ |  Contact Info |
Feedback2000 -
2022, teluguone.com, All rights reserved
కాలాన్ని వెనక్కి తిప్పకు
(మరికొన్ని కథలు)                                                                                                                 డి.
కామేశ్వరి                                                             "మమ్మీ" ఊఁ అంది కల్యాణి.
వంటపనిలో మునిగి మామూలుగా అంది.
"మమ్మీ, మమ్మీ నీకెవరన్నా మంచి గైనకాలజిస్ట్ తెలుసా.
ఇదివరకు నీవొకసారి ఎవరో లేడీ డాక్టరు దగ్గరకు వెళ్ళావు.
ఆవిడ పేరేమిటి?" గొంతు తగ్గించి అడిగింది చిత్ర.
చారుపోపు వేస్తున్న కల్యాణి చటుక్కున కూతురి వైపు తిరిగి, "గైనకాలజిస్టా!
ఎవరికి ఎందుకు?"
ఆశ్చర్యంగా చూస్తూ అంది.
చిత్ర కాస్త కళ్ళు వాల్చి, "ఐ మిస్డ్ మై పీరియడ్స్ మమ్మీ" అంది.
ఆ మాటకు కల్యాణి గుండె ఒక్క బీట్ మిస్ అయింది.
కలవరంగా "అంటే...
అంటే" అంది గాబరాగా.
కూతురి మొహం చూడగానే ఏదో తట్టింది ఆమెకు.
"ఐ థింక్ ఐయామ్ ప్రెగ్నెంట్" అంది చిత్ర చాలా మామూలుగా ఉప్మా కోసం పెట్టిన జీడిపప్పు పలుకు ఒకటి నోట్లో వేసుకుంటూ.
కల్యాణి తెల్లపోతూ కూతురి వంక అయోమయంగా చూసింది.
"ఏమిటి, ఏం అంటున్నావు?" సరిగా వినలేదేమోనన్నట్టు, నమ్మలేనట్టు రెట్టించింది.
"ఈ నెల పీరియడ్స్ రాలేదు మమ్మీ.
అనుమానం వచ్చి యూరిన్ టెస్ట్ చేయిస్తే పాజిటివ్ వచ్చింది" చిత్ర తల్లివంక చూస్తూ అంది.
కల్యాణి కాళ్ళు వణికాయి.
చటుక్కున కూర కింద ఉన్న స్టౌవ్ ఆర్పేసి, డైనింగ్ టేబిల్ దగ్గరకు వచ్చి కుర్చీలో కూలబడింది.
"ఏమిటంటున్నావు?
మతి ఉండే మాట్లాడుతున్నావా?
ఏమిటసలు సంగతి?
నిజం చెప్పు.
ఇదేమన్నా ప్రాక్టికల్ జోకా!" నల్లబడ్డ మొహంతో అడిగింది కల్యాణి.
"ప్రాక్టికల్ జోకా, నీతోనా?
నిన్నటి నుంచీ ఈ సంగతి నీకెలా చెప్పాలా అని భయపడి చెప్పలేదు.
లేట్ అయిపోతుందని చెప్పానివాళ." ఎంబ్రాసింగ్ గా చూస్తూ అంది.
కల్యాణి నిలువుగుడ్లేసుకుని చేసింది.
'హౌ...హౌడజ్ ఇట్ హేపెన్?
"
తన గొంతు తనకే వినిపించనట్లుగా గొణిగింది.
ఏమిటా సిల్లీ ప్రశ్న అన్నట్లు చూసింది చిత్ర.
"ఇట్ జస్ట్ హేపెన్డ్.
దట్ బ్లడీ ఫెలో ఏం ఫరవాలేదు.
ఒకసారికి ఏం కాదు.
సేఫ్ పీరియడ్ అంటూ చెప్పాడు" కళ్ళెగరేస్తూ అంది.
"ఎవరు?
ఎవరువాడు?
నీకెంత ధైర్యమే.
ఏ జలుబో చేసిందన్నంత తేలికగా చెపుతున్నావు.
ఎంత ధైర్యంగా డాక్టరు దగ్గరకెళ్ళాలని అడుగుతున్నావు." కోపంతో కళ్యాణి మాటలు తడబడ్డాయి.
"ఇది మీ డాడీకి తెలిస్తే పాతేస్తారు నన్ను.
ఎంతకు తెగించావు." కోపంతో మొహం ఎర్రబడిపోయింది.
అసలు ఇదంతా నిజమని కల్యాణి ఇప్పటికీ నమ్మలేకపోతోంది.
ఇండియాలో ఈతరంలోనైనా ఎంత మాడర్న్ గా, ఫార్వర్డ్ గా పెరిగినా, ఓ అమ్మాయి వచ్చి తల్లితో ఓపెన్ గా తాను ప్రెగ్నెంట్ అన్న విషయం అతి మామూలుగా చెప్పడం అన్నది నమ్మలేని విషయంలా జీర్ణించుకోలేకపోతోంది.
ఫారెన్ కంట్రీస్ లో, అమెరికాలో అక్కడా పిల్లలు చాలా స్వేచ్చగా సెక్స్ లైఫ్ నడుపుతారని, హైస్కూలు లెవెల్ నుంచి బాయ్ ఫ్రెండ్స్, డేటింగ్ లు, విచ్చలవిడిగా తిరిగి కడుపులు, అబార్షన్లు అతి మామూలు అయిపోయాయని చదవడం, వినడం జరిగింది.
కానీ, మనదేశంలోనూ కొన్నిచోట్ల అమ్మాయిలు, అబ్బాయిలు ఫ్రీగా తిరిగినా, రహస్యంగా పెద్దలకు తెలియకుండా తిరగడం ఉంది.
అక్కడక్కడా అమ్మాయిలకు అబార్షన్లు గుట్టుచప్పుడు కాకుండా తల్లిదండ్రుల జరపడం లాంటివి ఉన్నాయి కానీ, ఇలా ఒక అమ్మాయి తల్లితో తాను ప్రెగ్నెంట్ అని కాస్తయినా జంకు గొంకు లేకుండా చెప్పడం, అదీ తన కూతురవడం అన్నది ఊహించలేని కల్యాణికి పెద్ద షాక్ ఇది!
"ఏమిటి మమ్మీ అలా చూస్తావు కొంపమునిగినట్లు!
డాక్టర్ దగ్గరికెళితే జస్ట్ టూ మినిట్స్ జాబ్".
అప్పటికి కల్యాణి ఈ లోకంలోకి వచ్చిందానిలా లేచి కూతురి చెంప చెళ్ళుమనిపించింది.
కోపంతో ఆమె మొహం ఎర్రబడిపోయింది.
"నోర్ముయ్.
ముందు నోర్ముయ్.
ఇంకొక్క మాట మాట్లాడావంటే చంపేస్తా.
ఎవడా వెధవ? ముందది చెప్పు.
ఎవడు వాడు?" కళ్ళెర్రబడగా గద్దించి అడిగింది.
చెంప దెబ్బతిన్న చిత్ర రోషంగా తల్లి వంక చూసింది.
"ఎవడో ఒకడు.
ఎవడైతే ఏం?
నీవు డాక్టరు దగ్గరకు తీసుకెళతావా, లేదా?
అది చెప్పు ముందు" పొగరుగా అంది.
"ఏం వాడెవడో వాడినే తీసుకెళ్ళమనకపోయావా డాక్టరు దగ్గరకు.
నా అవసరం ఏమొచ్చింది?
ఇంతకు తెగించిన దానివి, ఎవడైతేనేం అన్నదానివి నాదాకా ఎందుకు ఇది.
గప్ చుప్ గా మాకెవరికీ తెలియకుండా ఆ అబార్షనేదో నీవే చేయించుకోవాల్సింది.
"కల్యాణి కూతురి వంక తిరస్కారంగా చూసింది.
"ఆ సందీప్ గాడు రావడానికి భయపడి ఏడుస్తున్నాడు".
"సందీప్" పేరు చెప్పేశాక నాలిక కొరుక్కుంది.
"ఎవరన్నా చూస్తే అంటూ భయపడుతున్నాడా స్టుపిడ్.
డాక్టర్ అబార్షన్ కి హజ్బెండ్ గానీ, పేరెంట్స్ గానీ ఉండాలంది"
"ఓ తమరు అప్పుడే అన్ని ప్రయత్నాలూ చేసే నా దగ్గరకు వచ్చారన్నమాట!
ఆ సందీప్ అంటే ఆ తెల్లగా, మెడలో చెయిన్...
ఆ అగర్వాల్ కొడుకేనా?
వాడు నీకోసం పుస్తకాలంటూ ఇంటికి కూడా వచ్చాడు.
వాడేనా?" కోపంగా అడిగింది.
